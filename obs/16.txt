====== 16. Guuchitinooche kichechina'o ======

{{https://api.unfoldingword.org/obs/jpg/1/en/360px/obs-en-16-01.jpg}}

Yaasi qititoye gubb, Isra'eeleena'o Yeerich de'a getton qajjiyeete, echeti Kanaanena'on boonoshi daggoochee kichaanena'one oohe Yeerichi callooyich de'a getaanena'one. Isra'eeleena'o iberoo tuneti Doono Yeerich goyino qajjiichii Kanaane nuggusheena'oyich goyinooch giiheete. Ebiyooba Isra'eeleena'oyich taato alloone, ebich asho bi ikkikko biich tato shaahi bekketon shuunee beehe.

{{https://api.unfoldingword.org/obs/jpg/1/en/360px/obs-en-16-02.jpg}}

Isra'eeleena'o Yeerich de'a getti qayona boonoshi manjjitoyich, Yeeri boonoshi etteena'o boonoshin kochemmon tuniihe. Ebi boonoshi ettteena'o Isra'eeleena'ochi qiico bullin gaajjiyeete, boonoshi gijjoono tulloo tunii meeti asheena'onoo wuxiyeete.

{{https://api.unfoldingword.org/obs/jpg/1/en/360px/obs-en-16-03.jpg}}

Arooche Yeeri boonoshi etteena'oochee guuchitinoochee kichechi wodiyeechon boonoshich deejjiye. Showeecho diggoon deebiye. Tunebaani asheena'o andoo wottee Yeerin batteheete. Shaahalloyich goyinoochoo giiheete. Ebich Yeeri boonoshi katinooch beeti boonoshi etteena'o Midiyaamee asheenaꞌon tiijjii bi getaa boonoshin kochii wochiyeete.

{{https://api.unfoldingword.org/obs/jpg/1/en/360px/obs-en-16-04.jpg}}

Midiyaamee asheenaꞌo Isra'eeleena'ochi maayo bullin shabaate natooch beddaaha daamiyeete. Midiyaamee asheenaꞌo oogeton boonoshi shattitoyich bamboonaa gofoonooch aashee boonoshi iyitoyich, Midiyaamee asheenaꞌo dano hakkaanena'one. Ciiroochaa boonoshin bi wodiyemmoyich Yeer waan cookiyeete.

{{https://api.unfoldingword.org/obs/jpg/1/en/360px/obs-en-16-05.jpg}}

Ikke aaboon Geediyooni getteebeeti Isra'eelo, Midiyaamee asheenaꞌo bi maayoon boonoshi daamaachemmoyichi'i asheechii buchiibeehe. Yeeri maraako Geediyooni waan waa'i ishichiye, “giidechi ginee anaamo tuneti uroocho! Doono Yeeri neenna tookkii beetone. Ebi ooge ne giidoona hamiree, Isra'eeleena'on Midiyaameena'ochi kishoochee wodiibe! Neen wochaa daachiyabeeto ta qelloona taane” iye.

{{https://api.unfoldingword.org/obs/jpg/1/en/360px/obs-en-16-06.jpg}}

Geediyooni niho shaahallooyich qanniti deejjee gudo biich beetone. Yeeri Geediyoonin are deejjee gudoon bi happemmon gettiye. Tunebaani Geediyooni asheena'on bi shattitoyich xum bedaaha quyehe. Arooche deejjee gudoon happii'i tiichii buriciye. Bi ga'oochoo Yeerich andire deejjee gudoon qanniihe. Bi hillooch Yeerich deejjoon deejjiye.

{{https://api.unfoldingword.org/obs/jpg/1/en/360px/obs-en-16-07.jpg}}

Bi dechara maadda asheena'o ikke asho boonoshi deejjee gudoon bi happoon beegii'i oogichii ippeheete. Geediyoonin wuxoyich bi kexooch hammiyeete. Tunebaani Geediyooni niho “Ba'aalo iberoon nuggushoo bi gaata, ebi happeeto bi deejjee gudo bi tunetoyich, bi bi qellich taggebe” iye. Ishichii bi iitoch asheena'o Geediyoonin wuxaanena'one.

{{https://api.unfoldingword.org/obs/jpg/1/en/360px/obs-en-16-08.jpg}}

Midiyaameena'o Isra'eeleena'on bogoyich wotee'i waaheete. Boonoshi haddo oogeti meeto bi tunetoyich koniyona boonoshin haddo hakkito alloone. Geediyooni Midiyaameena'on koyoyich Isra'eeleena'on ceeggiye. Geediyooni, Yeeri biina Isra'eeleena'on wodiyemmo bi tunoon xiishoyich, Yeeri waane gutte malleteena'on echehe.

{{https://api.unfoldingword.org/obs/jpg/1/en/360px/obs-en-16-09.jpg}}

Batti batti malletoo, shidooch bi yaggiti qoreddee toommooch baach caagibano kindiichaa showoo bulli shuu'o tunebei'i bi echetone. Yeeriyoo ebiyoommon tuniihe. Wommika wotta Geediyoon Yeerin, showoo maadi caagibanoona shuxichaa qoreddo shuu'o tunebei'i echehe. Yeeriyoo ebiyoommon tuniihe. Eboshi gutte malleteena'o Yeeri biina Isra'eeleena'on, Midiyaameena'o kishoochee wodiyeemmo bi tunoyich miixoo tuneheete.

{{https://api.unfoldingword.org/obs/jpg/1/en/360px/obs-en-16-10.jpg}}

32000 Isra'eelee gine naayina'o Geediyooni waan waaheete, tunebaani Yeeri boonoshi haddoo woddetone iye. Ebich Geediyooni koyoon shattiti 22000 gine naayina'on boonoshi kexooch wochii daachiihe. Andoo Yeeri gine naayina'o haddo woddoone iye. Ebich Geediyooni 300 gine naayina'on echiichii bareena'on boonoshi kexooch daachiihe.

{{https://api.unfoldingword.org/obs/jpg/1/en/360px/obs-en-16-11.jpg}}

Aroobe xum Yeeri Geediyoonin “Kaamboon geddi'i boonoshi beeti xaa'ooch tiyi hambe, iibeeti boonoshi yibbaatoon ne waayegaata boonoshich shattaahine” iye. Ebich Geediyooni Midiyaameena'o Kaambooch aroobee xum tiyi hammiye. Ikke Midiyaamee gine naayo bi nuuchoyich gumona “Geediyooni gine naayina'o Midiyaame gine naayina'on kochi boonoshi wochoon ciinnete”,i'i maacii bi beetaa Geediyooni waaye'i, Doono Yeerich goyinnehe.

{{https://api.unfoldingword.org/obs/jpg/1/en/360px/obs-en-16-12.jpg}}

Arooche Geediyooni bi gine naayina'o waan wottee'i boonoshi ikkikkoyich tiroon, qulloonaa ceechoonon immiye. Midiyaame gine naayina'o tokkotee boonoshi beetaa boonoshi gafiti kaamboon giichiyeete. Geediyooni 300 gine naayina'o qullee maacooch ceecho geddii yechitina'one, tunebaani Midiyaame gine naayina'o ceechoon ciino hakkaanena'one.

{{https://api.unfoldingword.org/obs/jpg/1/en/360px/obs-en-16-13.jpg}}

Arooche Geediyooni gine naayina'o bulli ikke yeshoona boonoshi qulleena'on tiichii boonoshi getaa are ceechoo bekkech aaxee bekkehe. Boonoshi tiroon huggiibee “Doono Yeerinaa Geediyooninochi gine naayina'o” ii cookiyeete.

{{https://api.unfoldingword.org/obs/jpg/1/en/360px/obs-en-16-14.jpg}}

Yeeriyo Midiyaameena'on shaawihe, ebich boonoshinaa boonoshina wuxee ciireheete. Bekkech boonoshi kexi kexooch beeti Isra'eeleena'o eeggee'i Midiyaameena'on yoohona gaacheeheete. Meetina'on wuxii echetina'onoo Isra'eelee showooche yookkiyeete. Ebiyooba 120000 Midiyaamee gine naayina'o qitiyeete. Yeeriyoo Isra'eelin wodiihe.

{{https://api.unfoldingword.org/obs/jpg/1/en/360px/obs-en-16-15.jpg}}

Asheena'oo Geediyooni boonoshi taato bi tunemmon qaawiyeete. Geediyooni ebin boonoshi tuniyeemmon daaggoo qajjiye. Tunebaani boonoshi ikkikko Midiyaameena'o waane boonoshi daammiti aachee koliboon biich boonoshi deebemmon echehe. Asheena'o Geediyoonich dofee aachoon immiyeete.

{{https://api.unfoldingword.org/obs/jpg/1/en/360px/obs-en-16-16.jpg}}

Geediyooniyoo aachoon ukkii'i qeeshee ukkuroo taheebeeti efoodoon shuuniihe. Tunebaani asheena'o ebi taheebeeti efoodoon shaahalloo tunii'i biich goyineheete. Ebina tiyiton Yeeri boonoshi etteena'o boonoshin koyi wochiyemmon tunii naxehe. Ciiroochaa asheena'o andoon Yeeri boonoshin wodiyemmon echeheete, Yeeriyoo bare wodiyechon deejjiye.

{{https://api.unfoldingword.org/obs/jpg/1/en/360px/obs-en-16-17.jpg}}

Ebiyoommi mooyo meeti kaalloon wottee wottee tunehe. Isra'eeleena'o axaaxoon shuuneheete, Yeeri boonoshin naxehe, boonoshi gondoyich aynii wotteheete, Yeeri wotta boonoshin wodiyaa wodiyechon deejjiye. Meeti naton Yeeri Isra'eeleena'on wodiyoyich guuchitinooche kichechina'on deejjitone.

{{https://api.unfoldingword.org/obs/jpg/1/en/360px/obs-en-16-18.jpg}}

Ciiroochaa, maccoo bare aageteena'och beetoommi taatoon boonoshi bi immemmon Yeerin echeheete. Ginooba boonoshin yaabemmo, genjjoonaa kupphona tuneti taato boonoshich bi beeyemmon qaawiyeete. Tunebaani Yeeri ebi boonoshi echoon shunaanoone, baach boonoshi qaawitoommon taatoon immiye.

////Yaafe Macaafe Kiino:- Isra'eelee Woraafeena'ochi Macaafo 1-5,// 6-8*//
