====== 5. Gibenikkeeti bushoo ======

{{https://api.unfoldingword.org/obs/jpg/1/en/360px/obs-en-05-01.jpg}}

Aashire natoye gubb Abraaminaa Sarayina Kanaane showooch shaggiyeete, ebiich bedaaha batt bushoo shiyaanena'one. Ebich Abraami mechee Saraayi, “Eke ikke mooyon neech getona. Ta shiyaachemmoyich, Doono Yeeri ta maacoon dookkitone. Ebich, ebi ta gonnee Haggaar waan gibe! Diqqich bi waanaa bushiishoo taach danemmo tunemmone” iyan.

{{https://api.unfoldingword.org/obs/jpg/1/en/360px/obs-en-05-02.jpg}}

Abraamiyoo Haggaar waan giyihe; Haggaariyoo xifahan. Abraamich anaami bushoon shiyahan. Abraamiyoo ebi bushoon “Ishmaꞌeeli” ii shigiihe. Tunebaani Saarayi Haggaarin qanaatahan. Ishmaꞌeeli aaraa keejje nato bi tunehoba Yeeri Abraamin ishichiye.

{{https://api.unfoldingword.org/obs/jpg/1/en/360px/obs-en-05-03.jpg}}

Yeeri Abraamin, “Beshe Hakkechi Nuggushoo taane. Neennaa taanna daggooch ta wogoon geddemmo taane” iye. Abraamiyoo bi baroona showooch guuppehe. Yeeriyoo biich ishichiye:- “Meeti aageteenaꞌoyich qaabbechi nihoon tunemmo neene. Ebi and dallaawoo tunaꞌa ne beeti Kanaanee showoo bullin, bulli yemeenoon ittoshi hajjoo bi tunemmoyich, neennaa neyee gubbi ne shiijjereenaꞌonoyich immemmo taane; boonoshichoo Nuggushoo tunemmo taane. Tawoo boonoshich bulli aabi Nuggushoo tunemmo taane. Newoo ne kexooch beeti anaaminaꞌo bulli dokireebeete” iye.

{{https://api.unfoldingword.org/obs/jpg/1/en/360px/obs-en-05-04.jpg}}

Yeeriyoo, “Iberoon ne mechee Saarayi anaami bushoon neech shiyemmine. Bi shigoonoo Yisaaqi getiree shigiyemmo neene. Ta wogoon biinnaa biyee gubbi bi shiijjereenaꞌoyich bulli yemeenee wogoon tuniiree manjjiyemmo taane. Biyoo ooge aagetoon tunemmoen. Ishmaꞌeelinoo aricheti aagetoon tuniyemmo taane. Tunebaani ta wogoon ta manjjemmo Yisaaqichiye” iye. Yeeri Abramichi shigoon Abrahamii'i shaddiye, “ebiyoo meetina'ochi nihoo” getone. Andoo Yeeri Saarayichi shigoonoo “Saari”i'i shaddiye, ebiyoo “meetina'ochi indee” getone.

{{https://api.unfoldingword.org/obs/jpg/1/en/360px/obs-en-05-05.jpg}}

Aroobee decon Abrahaami bi kexooch beeti anaamo bullin dokiriye. Ikke natoye gubb Abrahami 100 nato bi ceeniyoba, 99 nato ceenneti Saari Abrahamich anaami bushoon shiyahan. Yeeri boonoshich bi gettitoommon bushoo shigoon “Yisaaqi”i'i shigiiheete.

{{https://api.unfoldingword.org/obs/jpg/1/en/360px/obs-en-05-06.jpg}}

Yisaaqi gurimaasho bi tunehoba Yeeri Abrahamin pphiree beegga, “Ikke mixxe ne bushoo Yisaaqin, deejjoon tuniiree michi taach deejjibe!” iye. Wochinnoon Abrahami Yeerich de'a getona bushoon deejjiya qanniihe.

{{https://api.unfoldingword.org/obs/jpg/1/en/360px/obs-en-05-07.jpg}}

Abrahaminaa Yisaaqina deejjoo deejjeebeeti xaa'och batt Hammii boonoshi beetaa, Yisaaqi bi nihoo Abrahamin “Taabbo!” iye. Abrahamiyoo eekkeꞌi, “Ta bushoocho! Amoone?” iye. Yisaaqiyoo “Qaaqqoonaa mixona beete. Micciibeeti deejjoyich giddemmi bagochi, aaye?” iye. Abrahamiyoo, “Ta bushoocho! Yeeri bi alla micciibeeti deejjoyich giddemmi bagoon qanniyemmone” ii wochiye.

{{https://api.unfoldingword.org/obs/jpg/1/en/360px/obs-en-05-08.jpg}}

Deejjee xaa'och boonoshi shaggihoba Abrahami, Yisaaqichi kishoonaa baatoonon cuchiꞌi, deejjee gudooch bi qeenniti michi toommooch qeejjiye. Abrahamiyoo bi bushoon guuriya shikkoon tiijjii yechiye. Ebiyooba Yeeri, “Bushoochi achooch shaggaahine! Bi toommooch amoonona halliyaahine! Ne bushoon, ikke mixxe ne bushoon, taach woonaano ne tunetoyich, Yeerin shattaabeeto ne tunoon and ariito taane” iye.

{{https://api.unfoldingword.org/obs/jpg/1/en/360px/obs-en-05-09.jpg}}

Abrahamiyoo bi ciinooch tushooch qaroona yecheꞌi beeti, ikke bagee baaddoon beeggiye. Yeeri Yisaaqi keroon deejjoyich tunemmi bagoon qanniitone. Abrahami ebi bagoon emiroona deejjoo tunii'i giddiihe.

{{https://api.unfoldingword.org/obs/jpg/1/en/360px/obs-en-05-10.jpg}}

Doono Yeeri Abrahamin:- “ikke mixxe ne bushoon, taach woonaano ne tunetoyich, ta ishichaꞌa taanna wogaabeeto taane. iberoon neen diiremmo taane; ne shiijjereenaꞌonoo shimaajji xojjenoochoommon, baharee gasheexi qacoochoommonoo meechemmo taane. Showee toommeexi aageteenaꞌo bulliyoo ne shiijjereenaꞌochi gommona diireyemminaꞌone. Ebi tunemmo, ta qaaroon ne waayetoyichiye” iye.

//Yaafe macaafe kiino:- Halloo 16-22//
