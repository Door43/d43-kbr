====== 45. Filipphoosinaa Topphiyee Iraashoona ======

{{https://api.unfoldingword.org/obs/jpg/1/en/360px/obs-en-45-01.jpg}}

Qaabbe baareekechi wulleena'o daggoochee Isxifaanoosi getteebeeti ikke uroo beehe. Aroo gaawe shigechonaa Yaafa Ayaanoonaa shalligoona ceenniti ashoone. Isxifaanoosi meeti woriganikkiti mooyina'on shuunetonaa asho Yesuusi toommooch bi mullon too'iyemmon tate naboon giddii beeti ashoone.

{{https://api.unfoldingword.org/obs/jpg/1/en/360px/obs-en-45-02.jpg}}

Ikke areddoon Isxifaanoosi Yesuusichon dojjii bi beetaa, Yesuusi toommooch boonoshi mulloon too'iyaani ikkikkeena'o tiyi'i Isxifaanoosina taggeheete. Oogeton kaaree'i Ayihude wulleena'oyich koote mooyon tippiyeete. “Muusinochonaa Yeerinochonon gonde mooyo bi yibbaatee beetaa waayetone!” iyeete. Ebich Muusichi calle dojjechina'o Isxifaanoosin yechi'i, kiceeti qeeshee guudonaa Ayihudee nallechina'o waan deebiyeete. Aroochaano Isxifaanoosi toommooch bare koote miixeena'o miixeheete.

{{https://api.unfoldingword.org/obs/jpg/1/en/360px/obs-en-45-03.jpg}}

Qeeshee guudo “Hini mooyo iberoone?” i'i Isxifaanoosin echehe. Isxifaanoosi Abrahami yemeenoochee tiijjii'i Yesuusi yemeenooch beddaaha Yeeri tuniiti meeti inde mooyina'on, wotta Yeeri asheena'o bi toommooch kuxaanoon hukkoo boonoshi tiijjoon shalligichii'i boonoshi echoon wochiye. Aroochee ishichiye, “Illa hini getaa waayeyaani, hukkechi ittoshi ittoshi, Yeerin xuqqiti, bi keemechina'on wuxiti ittoshi qaabbechina'oommon bulli aaboon Yaafe Ayaanoyich de'a getaachote. Tunebaani ittoshi boonoshiye beshe gondoon tuniitote. Masiihin wuxitote!

{{https://api.unfoldingword.org/obs/jpg/1/en/360px/obs-en-45-04.jpg}}

Aree gaata Ayihudee nallechina'o ebin boonoshi waayehoba boonoshi boonoshi waamon boonoshi uppii'i qaaroon oogichi'i boonoshi cookimmi wottoon kaareheete. Isxifaanoosin geechii katamoyee maach kichii'i wuxemmoyich xaqqoona yexxiyeete.

{{https://api.unfoldingword.org/obs/jpg/1/en/360px/obs-en-45-05.jpg}}

Isxifaanoosi xaqqoona yecheebee, “Ta Doono Yesuuso! Ta kasheen de'e” i'i cookiye. Gurete'i, “Ta Doonocho! hini axaaxoon boonoshi toommooch haddiyaahine!”i'i wochinnoon oogichii cookiye. Aroochee qitiye.

{{https://api.unfoldingword.org/obs/jpg/1/en/360px/obs-en-45-06.jpg}}

Arooba Sawuli getteebeeti ikke gurimaashoo Isxifaanoosin wuxiti asheena'ona mashaamii'i boonoshi xaqqoona yexxiibee goor aroo boonoshi tahoon quyee beehe. Ebi arooba Yerusalem beeti meeti asheena'o Yesuusichi asheena'o toommooch oogeti du'on deebiyeete. Ebich Yesuusichi asheena'o bulli bare showooch shaceheete. Tunebaani boonoshi shacetaanoona boonoshi shaggito bullich Yeerichi qaaroon gettiyeete.

{{https://api.unfoldingword.org/obs/jpg/1/en/360px/obs-en-45-07.jpg}}

Yerusalemee shacetina'o daggoochee ikkoo Filipphoosi getteebeeti ashoone. Shamaari katamooch hammii'i Kiristoosichon bi gettaa meeti asheena'o boonoshi mulloon Yesuus toommooch too'iiheete. Ikke areddoon Yeeri waanee wochee waati ikke maraakoo barahoo waan daamii beeti gommon yeshei'i Filipphoosich gettiye. Filipphoosiyoo ebi gommona hammii bi beetaa, gaarin yebbe'i hammiibeeti ikke Topphiyee ukkuroon beeggiye. Ebiyooba Filipphoosin Yaafe Ayaano “Gaari toommooch beeti uro waan gidderee biinna danebe!” iye.

{{https://api.unfoldingword.org/obs/jpg/1/en/360px/obs-en-45-08.jpg}}

Filipphoosiyoo woccii hammi'i, uro keemechi Isiyasi kooriti macaafooche ikke haaroon bi shemmeebeetaa waayehe. Uro shemmeto, “Guureyemmi bagoyichommon biin gasheheete; bagoo cikkiimmoommon bi noonoon wochaanoone. Xu'ee nalloon bi toommooch nalliyeete; biin oogiyaanena'one. Bi kasho showee toommooch beeyaaye getaa bacheetone” ii beetoniye.

{{https://api.unfoldingword.org/obs/jpg/1/en/360px/obs-en-45-09.jpg}}

Filipphoosi Topphiyee ashon “Iberoon ne shemmaabeeto ne mullooch giyiibeete?”i'i echehe. Topphiyee ashoo, “Taach kaachi gettemmi asho aalloon aabichiree ta mullooch giyehe?“ iye. Aroochee gaarin neechii'i, “Hini gaariich keyiree kotebe!”i'i Filipphoosin qollehe. Bekkech Filipphoosi are gaariich kechii kotehe. “Keemecho koniniye bi gettiibeeto? Biiniye, oohee barooniye bi gettiibeeto?” iye.

{{https://api.unfoldingword.org/obs/jpg/1/en/360px/obs-en-45-10.jpg}}

Isiyasi koorito Yesuusichon bi tunoon Topphiyee ashoyich gaawuchii arichiihe. Wotta Filipphoosi Yesuusichon gettiibeeti mishiraachee qaaroon bare Yaafe Macaafoochee daakkii'i gettiye.

{{https://api.unfoldingword.org/obs/jpg/1/en/360px/obs-en-45-11.jpg}}

Filipphoosinaa Topphiyee ashona gommo hammiibee aaco beetooch shaggiyeete. “Ebiyoche, hiniich aaco beetone; aacona ta afaalleyaachemmoyich, taan bajjemmi mooyo amoone?”i'i echehe. Gasheebeeton “Gaarin neechibote!” iye.

{{https://api.unfoldingword.org/obs/jpg/1/en/360px/obs-en-45-12.jpg}}

Ebich gutte'i aacooch kindiyeete; Filipphoosiyoo Topphiyee ashoon aacona afaalliye. Aacoochee boonoshi kechimmona, Doono Yeerichi Ayaano Filipphoosin diqqoona tiijjii'i bare xaa'ooch daammiye. Yesuusichon asheena'oyich geton yechiye.

{{https://api.unfoldingword.org/obs/jpg/1/en/360px/obs-en-45-13.jpg}}

Topphiyee ashoo Yesuusin bi ariitoyich emiriibee bi gommon yechiye.

//Yaafe Macaafe Kiino:- Mishiraachechina'o Shuunoo 6:8-8:5; 8:26-40//
