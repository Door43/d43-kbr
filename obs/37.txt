====== 37. Yesuusi Alazaarin Qitoochee Tiijjiye ======

{{https://api.unfoldingword.org/obs/jpg/1/en/360px/obs-en-37-01.jpg}}

Ikke areddoon Alazaari oogichii biyetone immi wocho Yesuusi waan shaggiye. Alazaarinaa gutte bi maneena'o Maariyaminaa Maaritina Yesuusich katine xibeena'one. Yesuusi ebi woroon bi waayehoba, “Alazaari biiyeto, Yeerichi Bushoo hini bi biiyee naboona bi oogemmoyich Yeerichi oogoyichani hini biiyoona qitaachemmone” iye. Yesuusi bi xibeena'on shunnii beetone, tunebaani waataanoon bi beeti xaa'ooch gutte qemmon yagiye.

{{https://api.unfoldingword.org/obs/jpg/1/en/360px/obs-en-37-02.jpg}}

Gutte qemo beshetoye gubb, Yesuusi bi dabbeena'oyich “Yihudee showooch wotteree hambone” iye. Bi dabbeena'o “Dojjechocho! Arooch beeti Ayihudeena'o giisheche aaboyee aaf neen xaqqoona yexi wuxiya qaawitina'one;” iyeete. Yesuusiyoo “No shunechi Alazaari tokketetone; tunebaani biin tokketoochee tiijjiya hammaabeeto taane” iye.

{{https://api.unfoldingword.org/obs/jpg/1/en/360px/obs-en-37-03.jpg}}

Ebich bi dabbeena'o “Doonocho! Tokketoo biin yechito tunegaata, wodemmone” iyeete. Ebiyooba Yesuusi Alazaari “Qititone; ittoshi mulloon ta toommooch too'iyoona ittoshi kupphemmoyich, arooch ta beemi qayoyich emirihoye” iye.

{{https://api.unfoldingword.org/obs/jpg/1/en/360px/obs-en-37-04.jpg}}

Yesuusi Alazaari shiijjeti katamooch bi shagihoba, Alazaari qitii bi duukketoye awudde qemo tunetone. Maariti Yesuusi womon waaya'a “Ta Doonocho! Hiniich ne beeto gaata, ta manoo qitaacheshone. Tunebaani Yeeri ne qollemmo bullin neech immemmo bi tunoon gibenehoye” iyan.

{{https://api.unfoldingword.org/obs/jpg/1/en/360px/obs-en-37-05.jpg}}

Yesuusiyoo “Qitii duukketina'oyich kashoon imiree kichemmo taane. Bi mulloon ta toommooch too'ii beeto bi qititaanoona kashechon tunemmone; kashecho tune'i bi mulloon ta toommooch too'ii beeto bulli, bulli yemeenoon qitaachemmone. Ebin iberiinne?”i'i echehe. Maartiyoo “Eeha, ta Doonocho! Ne ‘Hini showee toommooch woyemmone’ getteeti Kiristoosi Yeerichi Bushoo ne tunoon iberiiti taane” iyan.

{{https://api.unfoldingword.org/obs/jpg/1/en/360px/obs-en-37-06.jpg}}

Aroochee Maariyami Yesuusi beetooch waa biin ciinnaa bi baatooch dihaa'a, “Ta Doonocho! Hiniich ne beeto gaata, ta manoo qitaacheshone” iyan. Yesuusi, “Alazaarin aabiichiye?”i'i echehe. “Maashoochiye. Waaree beege” ii gettiyeete. Arooche Yesuusi eeppiye.

{{https://api.unfoldingword.org/obs/jpg/1/en/360px/obs-en-37-07.jpg}}

Oppoo xaqqee kexone; kelloo xaqqoona keppheetone. Yesuusi maashooch bi shagihoba, “Xaqqoon tiijji bayote!” iye. Maarti “Ta Doonocho! Bi duukketo hanaach awudde qemone. Ebich hanaach beddaahaa shaa'o qayaachemmone” iyan.

{{https://api.unfoldingword.org/obs/jpg/1/en/360px/obs-en-37-08.jpg}}

Yesuusi “ ‘Ta getteton ne iberii gaata, Yeerichi oogee yiiroon beeggemmi neene’ getaachote?” iye. Asheena'oo xaqqoon tiijjiyeete.

{{https://api.unfoldingword.org/obs/jpg/1/en/360px/obs-en-37-09.jpg}}

Yesuusi kaama shimaayooch ciinnii'i, “Ta Nihoocho! Taachon ne waayaabeetoyich neen galletehoye. Bulli aaboon ne waayoon ariyaa beeto taane; tunebaani taan ne deejjoon boonoshi iberiyemmoyich, hini ta guudoona neexeti asheena'oyicha iya'a ishin gettahoye” iye. Aroochee Yesuusi, “Alazaaro! Waa keye!”i'i ceeggiye.

{{https://api.unfoldingword.org/obs/jpg/1/en/360px/obs-en-37-10.jpg}}

Ebich qititi Alazaari bi duukketi kaafanoona tookkii tuneechii kechiye. Yesuusiyoo “Biishote! Hambe” iye. Ebi woriganikkiti moochi naboona, Ayihudeena'oochee meetina'o boonoshi mulloon bi toommooch too'iiheete.

{{https://api.unfoldingword.org/obs/jpg/1/en/360px/obs-en-37-11.jpg}}

Tunebaani Ayihuude dojjechina'onaa wulleena'ona qanaateheete, ebich Yesuusinaa Alazaarinon aabichiree boonoshi wuxemmo gaata koceyooch ikke xaa'ooch kiceeheete.

//Yaafe Macaafe Kiino:- Yowannisi 11:1-46//
