====== 48. Yesuusi Gibenikkoona Icheti Masiihone ======

{{https://api.unfoldingword.org/obs/jpg/1/en/360px/obs-en-48-01.jpg}}

Yeeri shoween bi hallihoba bulli mooyo hullimalli tatoone. Axaaxoo aalloone. Addaaminaa Hewaanina shuneebeeheete, Yeerinoo shunnii beeheete. Biiyoo oohe qitoo aalloone. Yeeri showee tunemmon bi qaawito ebiyoommoniye.

{{https://api.unfoldingword.org/obs/jpg/1/en/360px/obs-en-48-02.jpg}}

Sheexaanoo Hewaanin muriciyaa dingeroona tunee'i biich yibbaatiihe. Aroochee biinaa Addaamina Yeeri toommooch axaaxoon shuuneheete. Axaaxoon boonoshi shuunee naboona showee tookk beeti ashoo bulli biiyehe, qitiino iye.

{{https://api.unfoldingword.org/obs/jpg/1/en/360px/obs-en-48-03.jpg}}

Addaaminaa Hewaanina axaaxoon boonoshi shuunee naboona ebiye beshe gonde mooyoona tunetone. Ebiyo Yeerichi shixechina'o boonoshi tunoone. Ebina tiitona bulli asho aroobee tiijjii'i bi shiijjeebeeto axaaxechoonaa Yeerichi shixechona tune'iniye. Yeerinaa ashona dagg beeti shuno axaaxee naboona kuxehe. Tunebaani Yeeri ebi are shunoon wochooch gabo gedditone.

{{https://api.unfoldingword.org/obs/jpg/1/en/360px/obs-en-48-04.jpg}}

Hewaani yareena'o daggooche ikkoo Sheexaanoochi qelloon bi qiccemmon, Sheexaanoo uroyichi xekkon bi mayiyeemmon Yeeri gibenikko immitone. Ebiyo Sheexaano Masiihin wuxiyemmo bi tunoone. Tunebaani Yeeri wochi biin tiijjemmo bi tunetoyich Masiihi Sheexaanoochi giidoon bulli yemeenoyich qiccemmone getone. Meeti natoye gubb Yeeri Masiihi Yesuusi bi tunoon gallii bekkiihe.

{{https://api.unfoldingword.org/obs/jpg/1/en/360px/obs-en-48-05.jpg}}

Yeeri shoween Aallee aacona bi aallihoba, bi toommooch boonoshi mulloon too'iiti asheena'on wodiyooyich marikaboon qanniihe. Ebiyoomona asho bulli bi axaaxoona aalli bedo tunee bi beetaa, Yeeri bi toommooch boonoshi mulloon too'ii beetina'o bullin wodiyoyich Yesuusin immiye.

{{https://api.unfoldingword.org/obs/jpg/1/en/360px/obs-en-48-06.jpg}}

Meeti balle natoyich qeesheena'o asheena'ochi axaaxooch shagg bede naxoon bekkiyoyich kuxaanoon asheena'oyichi keroon Yeerich deejjoon giddii beeheete. Tunebaani eboshi deejjeena'o boonoshi axaaxoon aalliyo hakkaanena'one. Yesuusi bulliye beshe qeeshee guudone. Biyoo bare qeesheena'oye bariti gommona showee tookk beeti asheena'ochi axaaxoon bayo hakkeemmi mixxe deejjoo tunii'i bi qelloon giddiihe. Yesuusi bulli asho shuuneti axaaxoo bullichi sheeroon bi deqqitoyich aroo qeeshee guudone.

{{https://api.unfoldingword.org/obs/jpg/1/en/360px/obs-en-48-07.jpg}}

Yeeri Abrahamich, “showee toommooch beeti ashi yareenaꞌo bulli neenna diireyemminaꞌone”i'i gettiye. Yesuusi Abrahamichi yaroone. Biinna ashi yareena'o bulli diireetina'one. Ebiyoo Yesuusi toommooch bi mulloon too'ii beeti asho bi ikkiikkoona wodito bi tunetonaa Abrahamichi yaafe yaroo bi tunetonochiye.

{{https://api.unfoldingword.org/obs/jpg/1/en/360px/obs-en-48-08.jpg}}

Yeeri Abrahamich bi bushoo Yisaaqin deejjoo tuniiree bi immemmon bi getihoba, Yeeri bi bushoo Yisaaqi keroon deejjee bagoon giddiihe. No bulliyona no axaaxoona qita bedehone! Tunebaani Yeeri no keroon deejjoo tuneree bi qitemmoyich Yeeri bago tuneti Yesuusin nooch immiye.

{{https://api.unfoldingword.org/obs/jpg/1/en/360px/obs-en-48-09.jpg}}

Yeeri Gibitse showooch ciireexi naxoon bi deejjihoba bachaalli bage baaddoon boonoshi guuriyemmonaa bi damoon Kellee dambee shagoonaa gutte qoomoonooch boonoshi wucemmon Isra'eelee kechi asheena'oyich gettiye. Yeeri damoon bi ciinihoba kexina'on beshee'i hammiye, boonoshi qaabbe bushiishoono wuxaanoone. Ebi kiinechi doyoo beshee baaroo getaa arichetone.

{{https://api.unfoldingword.org/obs/jpg/1/en/360px/obs-en-48-10.jpg}}

Yesuusi nooch no beshee baaree bagoone. Aroo hullimalli tatoonaa axaaxaalloone. Bi wuxeetoo beshee baaree aaboobane. Koniyona Yesuusi toommooch mulloon bi too'ihoba, Yesuusi damo are uroyich kere qoco tunehe, Yeeri naxoo are uron beshehe.

{{https://api.unfoldingword.org/obs/jpg/1/en/360px/obs-en-48-11.jpg}}

Yeeri bi kaaciti bi asheena'o Isra'eelena'ona tookkii wogo giitone. Tunebaani and Yeeri ashoo bullich tuneemmi andire wogoon giihe. Ebi andire wogee naboona koni yaroocheenona tuneti asho mulloon Yesuusi toommooch bi too'ii gaata Yeerichi ashena'ochi ikkoo tunehe.

{{https://api.unfoldingword.org/obs/jpg/1/en/360px/obs-en-48-12.jpg}}

Muusi Yeerichi qaaroon awaajjiti ooge keemechone. Tunebaani Yesuusi bulliye beshiti keemechone. Aroo Nuggushoone, ebich bi tuniiti mooyonaa bi gettiti mooyona bulli Yeerich shuunoonaa qaaroonane. Yesuusi Yeeri qaaroone bi gettee beeto ebichiye.

{{https://api.unfoldingword.org/obs/jpg/1/en/360px/obs-en-48-13.jpg}}

Bi yareena'oochee ikkoo taato tuneree Yeeri asheena'o toommooch bulli yemeenoon hajjemmo bi tunoon Yeeri Dawitich gibenikkoo immiye. Yesuusi Yeeri bushoona Masiihoona bi tunetoyich, bulli yemeenooch hajjoon hakkiibeeti aricheti Dawitichi yaroone.

{{https://api.unfoldingword.org/obs/jpg/1/en/360px/obs-en-48-14.jpg}}

Dawiti Isra'eelichi taatoone, tunebaani Yesuusi Halloo bullichi taatoone! Wotte waare bi taatittinoona tatoona digoona bulli yemeenooch hajjeemmone.

//Yaafe Macaafe Kiino:- Halloo 1-3, 6, 14, 22; Keyo 12, 20, 2 Saameeli 7, Hibree Macaafo 3:1-6, 4:14-5:10, 7:1-8:13, 9:11-10:18, Yaa'o 21//
