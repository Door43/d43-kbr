====== 14. Barahooch yall yallimmiyeete ======

{{https://api.unfoldingword.org/obs/jpg/1/en/360px/obs-en-14-01.jpg}}

Yeeri boonoshich bi giiti wogee qaareena'o daggoochee ikko tuneti geteena'oyich de'a boonoshi gettemmon Muusi Isra'eelena'oyich bi gettitoye gubb, Siini guudochee tii hammiyeete. Yeeri asheena'on Siini guudoche tiijjii Kanaan getteyaabeeti gibenikkeeti showee waan yaabiye. Qubee giimbo boonoshi aaf aaf Kanaan woretoon yechii'i hammiye, boonoshiyoo biin dabbiyeete.

{{https://api.unfoldingword.org/obs/jpg/1/en/360px/obs-en-14-02.jpg}}

Yeeri gibenikkeeti shoween boonoshi yareena'oyich immoyich Abrahamich, Yisaaqinaa Yaaqobinoyich wogo gedditone. Tunebaani and ebi are showeech meeti agetena'o beetina'one. Eboshiyo Kanaaneena'o gettee ceekkeheete. Kanaaneena'o Yeerich goyineyaanena'o oohe bi getoon waayeyaanena'one. Koote shaahalleena'oyich goyineheete, meeti mooyonoo tuniiheete.

{{https://api.unfoldingword.org/obs/jpg/1/en/360px/obs-en-14-03.jpg}}

Yeeri Isra'eeleena'oyich ishichii'i gettiye, “gibenikkeeti showeech beeti Kanaaneena'o bullin aalliibote. Boonoshina yesheyaahote, shaagishoo gettaahote. Boonoshi shalleena'o bullin ciroona aalliibote. Taach de'a getto ittoshi qayi gaata ta keroon boonoshi shaahalleena'oyich goyinemmo ittoshine.”

{{https://api.unfoldingword.org/obs/jpg/1/en/360px/obs-en-14-04.jpg}}

Isra'eeleena'o Kanaani danooch boonoshi shagihoba , Muusi Isra'eelee yoodo bulliichee Isra'eelee yoodo ikkikkoochee ikkikke ashoon kichii'i aaraa gutte asheena'on kaaciye. Arooche showee amoo bi shaahabeeto gaata boonoshi qiiddemmoyich daachiihe. Asheena'o kupphena'o oohe hakkaallena'o boonoshi tunoon beegoyich Kanaaneena'on qiido boonoshin qaawiihe.

{{https://api.unfoldingword.org/obs/jpg/1/en/360px/obs-en-14-05.jpg}}

Aaraa gutte asheena'o Kanaane showooch aabbe qemmon guuddii beeggii'i wottee waaheete. “Showee oogeton qeemine, wodde maayoo beeti showeene!”i'i asheena'oyich gettiyeete. Tunebaani ebi ashire qiiddechina'o, “ebi showeech beeti asheena'o giidechina'one; katameena'oo xaqqoona gayeeti, ogooge katameena'one. Boonoshin no koyi gaata iberoon noon wuxiyemmina'one” iyeete.

{{https://api.unfoldingword.org/obs/jpg/1/en/360px/obs-en-14-06.jpg}}

Bekkech bare gutte qiiddechina'o, Kaaleebinaa Yaasina “Kanaane asheena'o noyee beshe genjjeena'onaa kuppheena'ona boonoshi tuno iberoone, tunebaani xiishoona boonoshin koyi wochiyemmo noone! Yeeri no qoodoon koyemmone!” iyeete.

{{https://api.unfoldingword.org/obs/jpg/1/en/360px/obs-en-14-07.jpg}}

Tunebaani asheena'o Kaaleebinaa Yaasinon waayeyaanena'one. Muusinaa Aaroonina toommooch kaaro tiijjii'i, “Sheefoona no dihemmoyich, Doono Yeeri ebi showooch noon daammii bi beeto amoyichiye? Ginoona no qitemmoye, no mecheena'onaa no bushiisheena'ona guuno boonoshi tunemmoye Gibits beemo nooch gaaweshone” iyeete. Arooche iitoo bulli boonoshin Gibits wochi daammemmi ukkuroon kaacca qaawiyeete.

{{https://api.unfoldingword.org/obs/jpg/1/en/360px/obs-en-14-08.jpg}}

Yeeri oogeton kaaree'i dane duukkaanooch waahe. Ishichiino iye, “Ta toommooch hukkoo ittoshi tiijjitoyich, iitoo bulli barahooch yal yallimemmone. Yaasinaa Kaaleebinoye besh hiye natonaa aroyee damba tunetto bullina arooch qiti echeshani boonoshi gettemmo gibenikkeeti showeech giyaachemmina'one.”

{{https://api.unfoldingword.org/obs/jpg/1/en/360px/obs-en-14-09.jpg}}

Iitoo ebin bi waayehoba axaaxoo boonoshi shuunetoyich ayiniyeete. Boonoshi ginee qiiceena'on yechii'i Kanaaneena'on koyoyich hammiyeete. Yeeri boonoshina tookki tuno bi qajjitoyich boonoshi hammaachemoyich Muusi meeqqeqiye. Tunebaani biin waayeyaanena'one.

{{https://api.unfoldingword.org/obs/jpg/1/en/360px/obs-en-14-10.jpg}}

Yeeri boonoshina tookkii ginooch hammaanoone, ebich koyee wochoo mawiiheete, meeti asheena'oo qitiyeete. Arooche Isra'eeleena'o Kanaanee wottee'i barahooch aabbe naton yal yallimmiyeete.

{{https://api.unfoldingword.org/obs/jpg/1/en/360px/obs-en-14-11.jpg}}

Isra'eelee asheena'o barahooch boonoshi yal yallimmiti aabbe natooch Yeeri boonoshin maanjjii beehe. Shimaayooche “mannoo” getteebeeti koshon boonoshich immiye. Wotta meeno boonoshi maayemmoyich boonoshi gafooch shawukkeena'on deejjiye. Ebi yemeenoo bullich Yeeri boonoshi tahoona caammona ciyaachemmon tuniihe.

{{https://api.unfoldingword.org/obs/jpg/1/en/360px/obs-en-14-12.jpg}}

Yeeri gaakkechi shuunoon shuunoona aacon xaqqooche kichii immiye. Ebi bulli tuneechaa Isra'eelee asheena'o Yeerinaa Muusina toommooch guruuxiyeete. Tunebaani Yeeri Abrahamich, Yisaaqinaa Yaqoobinoch bi giyiti gibenikkooyich anddoo gibeneeto tunehe.

{{https://api.unfoldingword.org/obs/jpg/1/en/360px/obs-en-14-13.jpg}}

Iito uchemmi aaco amoona aalleti bare aabooba Yeeri Muusich, “xaqqo aacon bi kichemmoyich gete! Xaqqoochee aacon boonoshich kichemmo neene” iye. Tunebaani Muusi, xaqqoyich geto qajjiichi gumboona gutte kaalloon bi yexxityoyich iito bulli aafoochaa Yeerin giishiihe. Asho bulli uchemmoyich aaco xaqqooche kechiye, tunebaani Yeeri Muusin kaaree'i “gibenikkeeti showeech giyaacheemmoneene” iye.

{{https://api.unfoldingword.org/obs/jpg/1/en/360px/obs-en-14-14.jpg}}

Isra'eeleena'o aabbe naton barahooch boonoshi yal yallimmitoye gubb, Yeeri toommooch hukkoon tiijjitina'o bulli qitiyeete. Arooche Yeeri iitoo bullin gibenikkeeti showeechi gashooch yaabiye. Ebiyooba Muusi geenetone, ebich iitoon yaaboona biin bi gaachemmoyich Yeeri Yaasin biich kaaciye. Wotta Yeeri Muusiyoommi bare keemechon ikke aaboon deejjiyemmo bi tunoon Muusich gibenikkoon immiye.

{{https://api.unfoldingword.org/obs/jpg/1/en/360px/obs-en-14-15.jpg}}

Aroochee Yeeri gibenikkeeti shoween ciino bi hakkeemmoyich guudi cillooch bi kechemmon Muusich gettiye. Muusi gibenikkeeti shoween beeggiye, tunebaani Yeeri arooch bi giyemmoyich daaggaanoone. Arooche Muusi qitiye, Isra'eeleena'oo shaashe qemmon biich mushaneheete. Yaasi boonoshi andire yaabecho tunehe. Yaasi Yeerin gibenetonaa biich de'a iitona bi tunetoyich gaawe yabechone.

//Yaafe Macaafe Kiino:- Keyi Macaafo 16-17; Haddee Macaafo 10-14, 20, 27; Yibbaatee Macaafo 34//
