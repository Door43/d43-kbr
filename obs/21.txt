====== 21. Yeeri Masiihichon Gibenikko Immiye ======

{{https://api.unfoldingword.org/obs/jpg/1/en/360px/obs-en-21-01.jpg}}

Batti timmochee, Yeeri Masiihin deejjoyich yamiye. Batti batt Masiihichi gibenikko waato Addaaminaa Heewaanina waaniye. Yeeri dingeroyichi qelloon qiccemmo, Heewaanichi yaroo shiijjemmo bi tunoon gibenikko immiye. Heewaanin dawushiti dingero Sheexaanoone. Ebi gibenikkoo Masiihi Sheexaanoon ciroona koyi wochiyemmo bi tunoone.

{{https://api.unfoldingword.org/obs/jpg/1/en/360px/obs-en-21-02.jpg}}

Biina showee tookki asheena'o bulli diiroon danemmina'o boonoshi tunoon, Yeeri Abrahamich gibenikko immiye. Ebi diiro gubb Masiihi waammona ceennemone. Masiiho showee tookk beeti ashi yaro bullichee ashoo bi wodiyemmon tuniyeemone.

{{https://api.unfoldingword.org/obs/jpg/1/en/360px/obs-en-21-03.jpg}}

Yeeri, gubbich Muusiyoommi bare keemmochon tiijjemmo bi tunoon Muusich gibenikko immiye. Ebi yagiree gubb woyemmi Masiihichon icheti gibenikkoone.

{{https://api.unfoldingword.org/obs/jpg/1/en/360px/obs-en-21-04.jpg}}

Bi yaroochee ikko Yeeri asheena'o toommooch taato tuneree bulli yemeenooch hajjemmo bi tunoon Yeeri Daawitich bare gibenikko immiye. Ebiyoo Masiihi Daawiti yaroochee ikkoo tunemmone getone.

{{https://api.unfoldingword.org/obs/jpg/1/en/360px/obs-en-21-05.jpg}}

Yeeri andire wogoon giyemmo bi tunoon keemeechi Erimiyaasina gibenikko immiye. Tunebaani ebi wogo Yeeri siini guudochaa Isra'eeleena'ona tookki bi giyiti wogoommo toonone. Andire wogoona Yeeri bi geteena'on asheena'o mullooch kooriye, asheena'o boonoshi qelloona Yeerin ariiheete, bi asheena'o tuneheete, Yeeriyo boonoshi axaaxoon maariye. Masiihi andire wogoon kottemmone.

{{https://api.unfoldingword.org/obs/jpg/1/en/360px/obs-en-21-06.jpg}}

Wotta Yeeri keemechina'o Masiihi keemecho, qeeshoonaa taatoona tunemmone iyeete. Keemecho Yeeri qaaroon waayee'i asheena'oyich wochii gettiibeeti ashoone. Yeeri deejjiya bi gibenikkiti keemecho hullimalli tato tuneemmone.

{{https://api.unfoldingword.org/obs/jpg/1/en/360px/obs-en-21-07.jpg}}

Isra'eelee qeesheena'o, asheena'o axaaxoyich shaggemmi naxee qoodoyich deejjoon giddiiheete. Wotta qeesheena'o asheena'oyich Yeerin qolleheete. Masiihi bi qelloon hullimalli tate deejjoon tunii'i Yeerich giddiibeeti hullimalli tate qeeshee ukkuroo tunemmone.

{{https://api.unfoldingword.org/obs/jpg/1/en/360px/obs-en-21-08.jpg}}

Taato bi taatittinnoon qeejjiibeeti, asheena'o toommoochoo nallibeeti ashoone. Masiihi bi nihaanihoo tuneti Daawiti qeenooch kottemmi hullimalli tate taatoo tunemmone. Bulli showee tookk bulli yemeenoon hajjiyemmone, wotta bulli aaboon kaamittinoona nalli tate maacoon tuniyemmone.

{{https://api.unfoldingword.org/obs/jpg/1/en/360px/obs-en-21-09.jpg}}

Yeeri keemechina'o Masiihichon bare meeti mooyina'on keemmitina'one. Keemechi Milikiyaasi Masiihi womoyee aaf ooge keemecho woyemmo bi tunoon keemmiye. Masiihi ikke gidiire bushee waane shiijjemmo bi tunoon keemmitone. Andoo keemechi Mikiyaasi Masiihi Betilehem katamooch shiijjemmone iye.

{{https://api.unfoldingword.org/obs/jpg/1/en/360px/obs-en-21-10.jpg}}

Keemechi Isiyaasi Masiihi Galiila beeyemmo bi tunoonaa, boonoshi mullo tiishetina'on guuccemmo, kecceetina'oyich gawukkeyoon, cuchetina'oyichoo biicheyoonon awaajjemmo bi tunoon keemmitone. Wotta keemechi Isiyaasi, Masiihi biiyetina'on; waayo, ciino, yibaato, oohe sha'o mawiitina'on wodiyeemmo bi tunoonoo keemmitone.

{{https://api.unfoldingword.org/obs/jpg/1/en/360px/obs-en-21-11.jpg}}

Keemechi Isiyaasi Masiihi bi shuuneti gondo aalloon shichemmonaa xu'o bi toommooh shaggemmona tunoon keemmitone. Bare keemechina'o Masiihin wuxitina'o bi tahee qoodeyoyich ixo duppemmina'o boonoshi tunoonaa bi shunechina'o daggoochee ikkoo biin nookkemmo bi tunoon shiichii'i keemmitone.

{{https://api.unfoldingword.org/obs/jpg/1/en/360px/obs-en-21-12.jpg}}

Wotta keemecho Masiihi aabichi bi qitemmo gaata gettitone. Isiyaasi asheena'o Masiihi toommooch cuddemmina'o, coqqiremmina'onaa biin yexxemmina'ona boonoshi tunoon keemmitone. Amee gondoonona hallaano bi tunetaanoona boonoshi koyi getaa oogeton qaaqqeere qitemmone.

{{https://api.unfoldingword.org/obs/jpg/1/en/360px/obs-en-21-13.jpg}}

Keemechina'o Masiihi axaaxaalli hullimalli tato tunemmone iyeete. Bi qitito bare asheena'ochi axaaxoon mi'oyichiye. Bi naxeyoona, Yeerinaa asheena'ona daggooch digoon debemmone. Ebich naboyich Masiihi qaakkeyo Yeeri daagoo tunehe.

{{https://api.unfoldingword.org/obs/jpg/1/en/360px/obs-en-21-14.jpg}}

Masiihi qitemmonaa Yeeri biin qitoochee tijjemmo tunoon keemechina'o shiichii'i gettitina'one. Yeeri, Masiihi qitoonaa qitoochee bi timona axaaxechina'on wodiyoyich bi yamiti gaboon ceechiree andire wogoon kottemmone.

{{https://api.unfoldingword.org/obs/jpg/1/en/360px/obs-en-21-15.jpg}}

Yeeri Masiihichi wodde mooyon keemechina'oyich gallii bekkiihe, tunebaani Masiihi ebi keemechina'o kashoona beegoor ikkochi yemeenooboona waataanoone. Ebi keemena'o getteeti 400 natoye gubb, tate goorooba Yeeri Masiihin showee tookk deejjemmone.

//Yaafe Macaafe Kiino:- Halloo 3:15; 12:1-31, Yibaatee Macaafo 18:15; Saameelichi Guttinne Macaafo 7; Erimiyaasi 31; Isiyaasi 59:16; Daaneeli 7; Milikiyaasi 4:5; Isiyaasi 7:14; Mikiyasi 5:2; Isiyaasi 9:1-7; 35:3-51; 61:53; Shoddo 22:18; 35:19; 69:4; 41:9; Zakkaariyasi 11:12-13; Isiyaasi 50:6; Shoddo 16:10-11.//
