====== 24. Yowannisi Yesuusin Afaalliye ======

{{https://api.unfoldingword.org/obs/jpg/1/en/360px/obs-en-24-01.jpg}}

Zakkaariyaasinaa Elisabeexina busho Yowannisi dicii'i keemecho tunehe. Barahoocho kotee'i, bobbiyee eeyona gechoonon maa beehe, gaale eexoochee shippeti tahoono tahee beehe.

{{https://api.unfoldingword.org/obs/jpg/1/en/360px/obs-en-24-02.jpg}}

Meeti asheena'o Yowannisin waayeya barahooch waaheete. Biyoo, “Shimaajji taatittinee ittoshi kellooch shaggetine; ebich axaaxee gommoochee Yeer waan wottebote!” ii gettii beehe.

{{https://api.unfoldingword.org/obs/jpg/1/en/360px/obs-en-24-03.jpg}}

Asheena'o Yowannisin gettiibeeton boonoshi waayehoba, meetina'o boonoshi axaaxoon aanniyeete, Yowannisiyo boonoshin afaalliye. Meeti hayimaanoote wulleena'o wotta Yowannisina afaalleya waaheete, tunebaani boonoshi gommon Yeer waan wochaaneena'o oohe boonoshi axaaxoon aannaanena'one.

{{https://api.unfoldingword.org/obs/jpg/1/en/360px/obs-en-24-04.jpg}}

Yowannisi haymaanoote wulleena'oyich, “Hini xekereechi bushiisheena'ote! Axaaxee gommoochee Yeer waan wotteree ittoshi shuunoon shaddibote! De'e aafoon aafeyaani mixo bulli kucheree qaaqqee maac duppemmone” iye. Yowannisi keemechina'o, “Doonochi gommon qanniibote! Bi woretoonoo kaachi qaxxebote!” ii boonoshi gettiti qaaroon ceechiye.

{{https://api.unfoldingword.org/obs/jpg/1/en/360px/obs-en-24-05.jpg}}

Ikkikke Yihudeena'o Massiiho bi tunoonaa tunee qayoni Yowannisin echeheete. Yowannisiyoo, “ta Massiihi toono taane, tunebaani tayee gubb woyemmi ikke asho beetone. Aroo bi caammee cuyoon biich ta bedaachemmi wottoon oogeti ashoone”.

{{https://api.unfoldingword.org/obs/jpg/1/en/360px/obs-en-24-06.jpg}}

Bi dechara, Yesuusi Yowannisina afaalleya waahe. Yowannisi biin bi ciinihoba, “Ebiyoche, showee toommooch beeti asheena'ochi axaaxoon hidi wokkiiyemmi Yeerichi Bago!” iye.

{{https://api.unfoldingword.org/obs/jpg/1/en/360px/obs-en-24-07.jpg}}

Yowannisi Yesuusin, “Neenna afaalleyoo taach qaawiihani, aabichaa'a taanna afaalleeya ta waan waane?” iye. Tunebaani, Yesuusi, “And qajje gettaaye! Ebin tuniyoona Yeerichi aafooch kaamo tuneto bullin shuuno nooch qaawiihe” iye. Ebich Yesuusi axaaxoo shuuneyaano bi tunetaanoona Yowannisi Yesuusin afaalliye.

{{https://api.unfoldingword.org/obs/jpg/1/en/360px/obs-en-24-08.jpg}}

Yesuusi bi afaalleetoye gubb aacooche bi kechimmona Yaafe Ayaano uggeechoommon bekkee'i kindii bi toommooch kotehe. Ebiyooba Yeeri qaaro shimaayooche, “Biinna ta emiriti, ta shuni bushoo hinine” iye.

{{https://api.unfoldingword.org/obs/jpg/1/en/360px/obs-en-24-09.jpg}}

Yeeri Yowannisich, “Yaafe Ayaano kindiree ne afaalliyaabeeti asho toommooch kotemmone. Ebi asho Yeeri bushoone”i'i gettitone. Ikke Nuggushoo baach beete. Tunebaani Yowannisi Yesuusin bi afaallihoba, Yeeri Niho bi yibbaateebeetaa waayehe, Bushoo Yeerin beeggiye, biyoo Yesuusine; ebiyoommon wotta Yaafe Ayaanoono beeggiye.

//Yaafe Macaafe Kiino:- Maatiyoosi 3, Maariqoosi 1:9-11, Luqqaasi 3:1-23//
