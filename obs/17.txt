====== 17. Yeeri Daawitina tookkii bi giiti wogo ======

{{https://api.unfoldingword.org/obs/jpg/1/en/360px/obs-en-17-01.jpg}}

Saa'ooli Isra'eeleena'ochi batti batti taatoone. Aroo asheena'o qaawitoommon genjjoonaa mallet gaawoonane. Saa'ooli Isra'eeleena'on bi qeejjiti batti batti giisheeche natina'ooch gaawe taatoo tunehe. Tunebaani arooye gubb Yeerich de'a getaani gonde asho tunehe, ebich Yeeri ikke areddoon Saa'ooli keroon taatoo tuneemmi bariti ashoon kaaciye.

{{https://api.unfoldingword.org/obs/jpg/1/en/360px/obs-en-17-02.jpg}}

Yeeri Saa'ooliye gubb taatoo bi tunemmoyich Daawiti getteeti gurimaashe Isra'eele ashoon kaaciye. Daawiti Beet Lehemi katamee asho tuneti bagee qiddechone. Daawiti bi nihoochi bageena'on quyee bi beehoba bageena'on maaya waati daaheroonaa diiboonon meeti kaalloon wuxitone. Daawiti Yeerich de'a ii beeto, ga'i gaawoonaa cadiqoonane.

{{https://api.unfoldingword.org/obs/jpg/1/en/360px/obs-en-17-03.jpg}}

Daawiti kupphe gine naayonaa yaabechona tunehe. Daawiti batt gurimaashoo bi beehoba Gooliyaadi getteebeeti gaakkechi uroona koyehe. Gooliyaadi doyiti gine naayo, kuppho, wotta bi neexo keejje meetir bedde ashoone. Tunebaani Yeeri Gooliyaadin wuxiire Isra'eeleena'on bi wodiyemmon Daawitin gaachehe. Arooye gubb Daawiti asheena'ona biin naadiiti meeti wudeena'on Isra'eeli ettena'o toommooch danehe.

{{https://api.unfoldingword.org/obs/jpg/1/en/360px/obs-en-17-04.jpg}}

Saa'ooli asheena'o Daawitich boonoshi bekkiiti shunon ciinii'i qanaatehe. Saa'ooli meeti kaalloon Daawitin wuxiya bi qaawitoyich Daawiti Saa'ooli aafooche aashehe. Ikke areddoon Saa'ooli Daawitin wuxiya qaawiye. Daawiti aashee'i bi beeti gofooch hammiye, tunebaani ebiyooba, Daawiti Saa'ooli waan oogeto kattinii'i bi beemon Saa'ooli Daawitin beegaanoone. Daawiti, Saa'oolin wuxo hakkiibee wuxaano qajjiye. Daawiti taato tunoyicha iyii'i Saa'oolin wuxee bi qayon xiishiyoyich Saa'oolichi tahee caappon maacii daamiye.

{{https://api.unfoldingword.org/obs/jpg/1/en/360px/obs-en-17-05.jpg}}

Ciiroochaa, Saa'ooli koyee daggoochaa qitiye, Daawitiyoo Isra'eelee taato tunehe. Daawiti gaawe taatoo bi tunetoyich asheena'o biin shuniyeete. Yeeri Daawitin diiriye, mooyo biich kaameto tuniihe. Daawiti meeti koyoon koyehe, Yeeriyoo Isra'eele eteena'on koyi bi wochiyemmon gaachehe. Daawiti Yerusalemin kochi wochii'i bi yechitoye gubb bi inde katameen tuniihe. Daawiti bi taatitene yemeenooba, Isra'eeli giidechinaa gaanechina tunahan.

{{https://api.unfoldingword.org/obs/jpg/1/en/360px/obs-en-17-06.jpg}}

Daawiti Isra'eelena'o bulli Yeerich boonoshi goyinnemmonaa biich deejjoon boonoshi giddiyemmi Yaafe Kexon hagga qaawiye. Asheena'o 400 natti beddimmi yemeenoyich Muusi shuuniiti danee duukkaanoch Yeerich goyinnee, deejjoonoo giddii beeheete.

{{https://api.unfoldingword.org/obs/jpg/1/en/360px/obs-en-17-07.jpg}}

Yeeri, “ne gine asho ne tunetoyich hini Yaafe Kexon taach haggaachine. Tunetaa ne keroon, ne taatee qeenooch ta kotiiyemmi ne bushoo ta shigoyich kexon haggemmone. Ebi tunetaanoona neen oogichi diiremmotaane. Ne yaroochee ikkoo ta asheena'o toommooch bulli yemeenooch taatemmone!” immi wochoon Naataanina yechii'i Daawitich daachiihe. Bulli yemeenooch taatemmi mixxe Daawiti yaroo Masiihine. Masiihi showee asheena'on boonoshi axaaxoochee wodiyeemmi Yeeri kaaccitone.

{{https://api.unfoldingword.org/obs/jpg/1/en/360px/obs-en-17-08.jpg}}

Daawiti ebi yibbaatoon bi waayehoba, Yeeri ooge oogittinoonaa wodde diiroonon biich immoyich gibenikkoo bi giitoyich bekkech Yeerin galletee oogiihe. Daawiti, ebosh mooyina'on Yeeri aata bi tuniyemmo gaata ariyaanoone. Tunebaani Isra'eeleena'o Masiihi waammi wottoon 1000 naton quyoo boonoshich giddi tunetone.

{{https://api.unfoldingword.org/obs/jpg/1/en/360px/obs-en-17-09.jpg}}

Daawiti tatoonaa gibenoona meeti naton qeejjiye, Yeeriyo biin diiriye. Tunebaani, bi eeno ciiroo waan gonde axaaxoon shuunehe.

{{https://api.unfoldingword.org/obs/jpg/1/en/360px/obs-en-17-10.jpg}}

Ikke aaboon Daawiti bi gine naayina'o boonoshi kexoochee kechii hammii'i koyee boonoshi beeta, aro bi taate kexoye maach tuneechii ikke mallet gaawe ure bi achoon machaa bi beeta ciinniye. Ebi ure bi shigo Beerishaab getteehe.

{{https://api.unfoldingword.org/obs/jpg/1/en/360px/obs-en-17-11.jpg}}

Daawiti bi aafoon bara wochoo qajjiichi ureen bi waan boonoshi deebemmoyich ashoon wochee daachiihe. Arooche biina tookkii bi qeyitoye gubb wochii bi kexooch daachiihe. Giisheche decoye gubb Beerishaabi xifetitaane iyaa'a Daawiti waan wochoo daachiihan.

{{https://api.unfoldingword.org/obs/jpg/1/en/360px/obs-en-17-12.jpg}}

Uuriyi getteebeeti Beerishaab kenoo Daawitichi aricheti gine naayina'oochee ikkoone. Daawiti Uuriyin koyoochee ceekkii'i bi mecheena tookki bi tunemmon gettiye. Tunebaani Uuriyi echeti gine naayina'o koyooch boonoshi beeta kexooch hammaache iye. Ebich Daawiti Uuriyin koyooch wochii daachii'i bi wuxeyeemoyich ettoo kuppeti xaa'och Uuriyin aaf shiichi beshiibe iyii'i gine iraashooch gettiye.

{{https://api.unfoldingword.org/obs/jpg/1/en/360px/obs-en-17-13.jpg}}

Uuriyi bi wuxeetoye gubb Daawiti Beerishaabin shaaggiye. Areyo gubb Daawitich anaami bushoon shiyahan. Yeeri, Daawiti tuniiti mooyoyich oogeton kaarehe. Daawitichi axaaxo am shaahoon gondo bi tuneto gaata bi gettemmoyich keemechi Naataanin Daawiti waan daachiihe. Daawitiyo bi axaaxoon aannii bi iyitoch Yeeri biin maariye. Daawiti gubbi bi eenooch kupphe mooyo bi toommooch waahoboona Yeerich de'ai'i biin waayehe.

{{https://api.unfoldingword.org/obs/jpg/1/en/360px/obs-en-17-14.jpg}}

Tunebaani Daawiti bi shuuneti axaaxoyichi naxoona bi busho qitiye. Wotta ebiye gubbi bi beemooch bi kechi asheena'o daggooch koyo tunehe. Daawitichi hakkoo oogichii nirehe. Daawiti Yeerich gibeneyaano bi tunetaanoona, Yeeri andoo bi wogoyich gibeneetone. Gubb Daawitinaa Beerishaabina bare anaami bushoon shiiheete, bi shigoonoo Solomooni iyi'i shigiiheete.

//Yaafe Macaafe Kiino:- Saameelichi Ikkinee Macaafo 10:15-19, 24, 31, Saameelichi Guttinee Macaafo 5, 7, 11-12//
