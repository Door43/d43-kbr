====== 19. Keemechina'o ======

{{https://api.unfoldingword.org/obs/jpg/1/en/360px/obs-en-19-01.jpg}}

Yeeri Isra'eeleena'oyich, boonoshi kiinoo bulliich keemechina'on deejjitone. Keemechina'o Yeeri waane wochoon waaye'i asheena'oyich gettibeeheete.

{{https://api.unfoldingword.org/obs/jpg/1/en/360px/obs-en-19-02.jpg}}

Akaabi Isra'eeli showooch bi taatehoba Eliyasi keemechone. Akaabi Ba'aali getteebeeti koote Shaahalloyich asheena'o goyinnemmon kupphiiti gonde ashoone. Eliyasi Akaabich “Amiyo dihemmoyich ta gettemmi wottoon, waabeeti natina'ooch amiyo, oohee doshoo beetaachemmone” iye. Ebi yibbaatoo Akaabin oogeton ippiihe.

{{https://api.unfoldingword.org/obs/jpg/1/en/360px/obs-en-19-03.jpg}}

Yeeri biin wuxiya qaawiibeeti Akaabi waane murici barahooch beeti woce aacooch bi hammemmon Eliyaasich gettiye. Aroochaa maaddoonaa woymikkoona gaceena'o Elyaasich koshonaa meenon deebii beeheete. Akaabinaa bi gine naayina'ona Eliyaasin qaawiyeete, tunebaani dano hakkaanena'one. Showee shuu'o kupphee bi iyitoyich ciiroochaa woce aacina'o shuuqqiyeete.

{{https://api.unfoldingword.org/obs/jpg/1/en/360px/obs-en-19-04.jpg}}

Ebich Eliyasi ikke giyooch beeti bare showooch tiyii hammiye. Are showooch beeti ikke xuume ureenaa bi bushoona shaacee naboona boonoshi maayo cimoyich beddiye. Tunebaani Eliyasin shiimoona yechiyeete. Ebina Yeeri buddino bi mollexoochee, zayitoo bi qondoochee ciyaachemmon tunii'i boonoshin bi maanjjitoyich ebi shaacee goorooba boonoshi bulli maayemmi maayo kuxeyaanoone. Eliyasi arooch meeti naton kotehe.

{{https://api.unfoldingword.org/obs/jpg/1/en/360px/obs-en-19-05.jpg}}

Keejje nataa qatoye gubb amiyoon dichiyemmo bi tunoon Isra'eele showooch wotte hammire Akaabich bi gettemmon Yeeri Eliyasich gettiye. Akaabi Eliyasin bi ciinihoba, “Isra'eeleena'on du'iya beetocho! Ebi neene?” iye. Eliyasiyoo ishichii wochiye, “Isra'eeleena'on du'iya beeto, neene, ta toono taane. Ibere Nuggushoo Doono Yeerin qajjaa, Ba'aaloyich goyinneto neene. And Isra'eele taate asho bullin qerimeloos guudooch kicibe” iye.

{{https://api.unfoldingword.org/obs/jpg/1/en/360px/obs-en-19-06.jpg}}

450 che Ba'aali keemechina'on geddii'i Isra'eele taate ashena'o bulli Qermeloosi guudoch waaheete. Eliyasi asheena'ochi aafooch waa'i, “Mulloon guttiyoona shaami ittoshi beeyemmo aati wottooniye? Nuggushoo, Doono Yeeri gaata, Doono Yeerich goyinne maddebote! Ba'aalo nuggushoo gaata, Ba'aaloyich goyinne maddebote!” iye.

{{https://api.unfoldingword.org/obs/jpg/1/en/360px/obs-en-19-07.jpg}}

Arooche Eliyasi Ba'aaloyichi keemechina'oyich “Ikke wuroon bashiree deejjoo tunii giddiibote, tunebaani qaaqqoon aaxiyaahote. Tawoo ebiyemmon tuniyeemmo taane. Waaye'i qaaqqoon deejjimmi nuggushoo, aroo Nuggushoone” iye. Ebich Ba'aali qeesheena'o deejjoon qanniiheete, tunebaani qaaqqoon aaxiyaanena'one.

{{https://api.unfoldingword.org/obs/jpg/1/en/360px/obs-en-19-08.jpg}}

Arooye gubb Ba'aali keemechina'o “Ba'aaloocho! No qolloon waayebe!” iyi'i Ba'aali waan qolleheete. Deco bullin cookkiyeete, arooche boonoshi achoon shikkoona maaciyeete. Tunebaani qollee wochoo waataanoone.

{{https://api.unfoldingword.org/obs/jpg/1/en/360px/obs-en-19-09.jpg}}

Ciiroochaa, Eliyasi Yeerich deejjoo qanniihe. Arooche meeno, mexo, wotta deejjee gudee guudoona beeti showoo bulliyona bi shuxxemmi wotton awdde baaretee aacon deejjee toommooch boonoshi ukkiyemmon asheena'och gettiye.

{{https://api.unfoldingword.org/obs/jpg/1/en/360px/obs-en-19-10.jpg}}

Arooche Eliyasi “Abrahamichi Nuggushoo, Yisaaqichi Nuggushoo, Isra'eelichi Nuggushoo Doono Yeero! Ne, Isra'eeleena'ochi toommooch Nuggushoo ne tuno, tawoo ne guuno ta tuno hanaach arichebe! Doono Yeero! Nuggushoo ne tunoon, hini asheena'o ariyemmoyich, ta qolloon waayebe! Ta Doono Yeero! Ta qolloon waayebe!” iye.

{{https://api.unfoldingword.org/obs/jpg/1/en/360px/obs-en-19-11.jpg}}

Bekkech, qaaqqoo shimaayoochee kindii'i meenon, mixon, xaqqoon, showoonon maahe. Ebiyoommonoo deejjee gudee guudoona beeti aaconoo napphee shuukkiihe. Asheena'o bulli ebin beeggii'i, baroona guuppeechii, “Doono Yeeri, aroo Nuggushoone. Doono Yeeri, aroo Nuggushoone” iyeete.

{{https://api.unfoldingword.org/obs/jpg/1/en/360px/obs-en-19-12.jpg}}

Arooche Eliyasi, “Ba'aali keemechina'on yeshote! Boonoshiichee ikkoona muriccaaye!” iye. Ebich asheena'o Ba'aali keemechina'on yechii'i daammii wuxiyeete.

{{https://api.unfoldingword.org/obs/jpg/1/en/360px/obs-en-19-13.jpg}}

Arooye gubb Eliyasi taato Akaabich, “Ooge amichi qaaro taach bi waayee beetoyich, tiyiree damba hambe!” iye. Bekkech shimaayo manderehe, giidechi amiyoo dihiye. Doono Yeeri, showee shuu'on neechii'i ibere Nuggushoo bi tunoon bekkiihe.

{{https://api.unfoldingword.org/obs/jpg/1/en/360px/obs-en-19-14.jpg}}

Eliyasi yemeenoye gubb, Yeeri keemecho bi tunemmoyich Elisayi getteeti uroon kaaciye. Yeeri Elisayina meeti gaakkechi mooyina'on shuunehe. Ebi mooyina'ooche ikkoo qeddee shaddee biiyechi ettee ginee iraashoo tuneti Na'imaani toommooch shaggiti mooyone. Na'imaani, Elisayi mooyon waayee'i bi waan haammii taan wodiibe ii echehe. Elisayi Hamiree Yooridanoosi aacoochaa shabaatte wottoon machebe ii gettiye.

{{https://api.unfoldingword.org/obs/jpg/1/en/360px/obs-en-19-15.jpg}}

Batti battii Na'imaani ebi mooyo tuushe shuuno biich bi shaahitoyich kaaree'i Elisayi gettiton tuniyoo qajjiye. Tunebaani gubb bi gaboon shaddii'i Yooridanoosi aacooch, shabaatte wottoon giyii kechiye. Ciiroochaa aacooche bi kechimmona bi qeddo bulla wodiye.

{{https://api.unfoldingword.org/obs/jpg/1/en/360px/obs-en-19-16.jpg}}

Yeeri bare meeti keemechina'on deejjiye. Boonoshi bulli Shaahalloyich goyinnoon boonoshi neechiyemmonaa tate nalloonaa ariqqoonon barena'oyich boonoshi bekkiyemmon asheena'oyich gettiye. Asheena'o gonde shuunoon neechoonaa Yeerich de'a gettonon tuniyoo boonoshi qayigaata, Yeeri boonoshi xu'oyich nalliyemmonaa naxemmona bi tunoon meeqqeqiyeete.

{{https://api.unfoldingword.org/obs/jpg/1/en/360px/obs-en-19-17.jpg}}

Asheena'o meeti kaalloon Yeerich de'a getaanena'one. Meeti kaalloonoo keemechina'on shiimeyaanena'one, ikkikke kaalloonoo keemechina'on wuxiyeete. Ikke kaalloon keemechi Erimiyaasi shuu'i oppooch duppe'i bi qittemmon tunetone. Oppe duchooch beeti taappooch giihe, tunebaani arooba taatoo Erimiyaasich ariqqee'i oppoochee geechi boonoshi kichemmon bi aafe bushiisheena'oyich gettiye.

{{https://api.unfoldingword.org/obs/jpg/1/en/360px/obs-en-19-18.jpg}}

Keemechina'o asheena'o boonoshin shixxitaanoo Yeerichon getton kuxaanena'one. Boonoshi axaaxee gommooche wottoo boonoshi qayigaata Yeeri boonoshin aalliyemmo tunoon asheena'on meeqqeqiyeete. Wotta Masiihi wommichon Yeeri bi immiti gibenikkoon asheena'on shalligichiyeete.

//Yaafe Macaafe Kiino:- Taateena'ochi Ikkinnee Macaafo 16-18, Taateena'ochi Guttinnee Macaafo 5፣ Erimiyaasi 38//
