====== 32. Yesuusi Yinno Yechiti Uroonaa Biiyeti Ureenon Wodiyoo ======

{{https://api.unfoldingword.org/obs/jpg/1/en/360px/obs-en-32-01.jpg}}

Ikke areddoon Yesuusinaa bi dabbeena'ona marikaboona baharoon kuxii'i Geraashee asheena'o beeti showooch hammiyeete.

{{https://api.unfoldingword.org/obs/jpg/1/en/360px/obs-en-32-02.jpg}}

Baharoyee baqach boonoshi shaggihoba yinno bi toommooch beeti ikke uro Yesuusi waan woccii waahe.

{{https://api.unfoldingword.org/obs/jpg/1/en/360px/obs-en-32-03.jpg}}

Ebi uro koniyona yechii neechoon hakkaani giidechi kupphoone. Asheena'o bi kishoonaa bi baatoonon sansalatoonaa qoqqaannoona boonoshi cuchiitaanoona, sansalatoon kuxxii qoqqaannoonoo tiichii beehe.

{{https://api.unfoldingword.org/obs/jpg/1/en/360px/obs-en-32-04.jpg}}

Ebi uro are showee guudoona beeti maashooch beehe. Areddoonaa xumoononoo cookii beehe. Tahoon taheyaanoone. Bi achoonoo shaammoona maacii beehe.

{{https://api.unfoldingword.org/obs/jpg/1/en/360px/obs-en-32-05.jpg}}

Yesuusi waan bi waahoba, bi aafooch dihii'i goyinnehe. Yesuusiyo “Hini yinnoocho! Uroochi toommoochee tibe!” iye.

{{https://api.unfoldingword.org/obs/jpg/1/en/360px/obs-en-32-06.jpg}}

Ebich uro “Beshi Nuggushoo Yeerichi Bushoo Yesuuso! Ta mooyooch neen amo geddiye? ‘Taan yulliyaahine!’ iyii'i oogichii cookiye. Aroochee Yesuusi “Ne shigo konine?”i'i echehe. Biyoo, “Meeto no tunetoyich, ta shigo ‘Leegiyooni’ getteehe”i'i wochiye. (“Leegiyoon” meeti hume ginee naayina'on yechibeeti Roomi taate ginee guupphoone.)

{{https://api.unfoldingword.org/obs/jpg/1/en/360px/obs-en-32-07.jpg}}

Yinneena'o Yesuusin “Hini showoochee noon yookkaahine!”i'i kupphii qolleheete. Are guudooch beeti geppee ga'ooch meeti gudichi goton qiddeena'o qiddee maanjjii beeheete. Ebich yinneena'o Yesuusin “Hini are gudichi toommooch hami no kotemmon daaggibe!”i'i qolleheete. Yesuusiyoo “Hamiree kotebote!” iye.

{{https://api.unfoldingword.org/obs/jpg/1/en/360px/obs-en-32-08.jpg}}

Yinneena'o uroochi toommoochee tiyi'i are gudinina'ochi toommooch hammii koteheete. Aroochee gudinina'o ikkote'i giidechi qaa'oona gederee kindii'i baharee gejjoona manjjeeheete. Ebi gudichi goto 2000 bedoone.

{{https://api.unfoldingword.org/obs/jpg/1/en/360px/obs-en-32-09.jpg}}

Gudinon qiddeebeetina'o woce'i katamoo hammii'i tuneti mooyon boonoshi daneti asho bullich gettiyeete. Katamee asheena'o waa'i yinneena'o yechiti uroon beeggiyeete. Biyoo tahoon tahe'i cikkii kotee beehee.

{{https://api.unfoldingword.org/obs/jpg/1/en/360px/obs-en-32-10.jpg}}

Asheena'o oogichii boonoshi shattitoyich Yesuusin no showoochee keyei'i qolleheete. Ebich Yesuusi hamma marikabooch kechiye. Yinneena'o gawukkiti uro, neenna tookki hambonai'i qollehe.

{{https://api.unfoldingword.org/obs/jpg/1/en/360px/obs-en-32-11.jpg}}

Tunebaani Yesuusi, “Hamaachine; ne kexooch hamiree ne kechi asheena'oyich Doono Yeeri neech am shaahe ooge mooyon bi tuniyoonaa neech bi ariqqeyoonon gete!” iye.

{{https://api.unfoldingword.org/obs/jpg/1/en/360px/obs-en-32-12.jpg}}

Ebich uroo hammii'i, Yesuusi biich tuniiti mooyon bulli ashich gettiye. Mooyon waayeti asho bulli oogeton woriganehe.

{{https://api.unfoldingword.org/obs/jpg/1/en/360px/obs-en-32-13.jpg}}

Yesuusi baharoyee baqach wottehe. Arooch bi shagihoba dofee asheena'o bi waan kicee'i biin xuuxiheete. Asheena'o daggooch aaraa gutte naton damoo ufaabeeti ikke ure beehan. Bi gijjoo bullin shaccaa bi ciichitaa, bi biiyoo beshiyani ketteyaanoone.

{{https://api.unfoldingword.org/obs/jpg/1/en/360px/obs-en-32-14.jpg}}

Yesuusi biyechina'on bi wodiyoon waayaa'a, “Bi qoreddoon baach ta yeshi gaata, wodemmi taane” iya'a gabiyaan. Ebich gubbaa Yesuusichi qoreddoon yechahan. Yesuusichi qoreddoon bi yeshihoba, bekkech ufeebeeti bi damoo neexehe!

{{https://api.unfoldingword.org/obs/jpg/1/en/360px/obs-en-32-15.jpg}}

Bekkech, Yesuusi giidoo bi achoochee keyon ariihe. Ebich asheena'o waan guuddii wotte'i, “Ta qoreddoon yechito konine?”i'i echehe. Bi dabbeena'o “Dofee asheena'o xu'eyoon beeggaabee, ‘Konine taan yechito?’ iya'a echenne?” iyeete.

{{https://api.unfoldingword.org/obs/jpg/1/en/360px/obs-en-32-16.jpg}}

Aree gaata ure woditi bi tunoon ariya'a shattaa qewaabee, waa bi baatooch dihiyan. Aroochee bi tuniitonaa woditi bi tunoonon biich gettahan. Yesuusiyoo, “Wodiiyemmone iya'a ne mulloon ta toommooch ne too'iyoo neen wodiitone. Diggoona hambe!” iye.

//Yaafe Macaafe Kiino:- Maatiyoosi 8:26-34, 9:20-22; Maariqoosi 5:1-20; 5:24-34; Luqaasi 8:26-39, 8:42-48//
