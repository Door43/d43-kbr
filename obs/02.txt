====== 2. Axaaxoo showee dagg gimo ======

{{https://api.unfoldingword.org/obs/jpg/1/en/360px/obs-en-02-01.jpg}}

Addaaminaa bi mecheena Yeeri shuuneti bechee xaa'ooch boonoshi beehoba emirechina'one. Guttiyona shokkaachoon beeheete, tunebaani shokkaachoon boonoshi tunetoyich ikkoo barooyich yeelleeyaaneena'one. Ebiyoo axaaxoo showee took aalloo bi tunetoyichiye. Boonoshiyoo bechee daggooch sha'eebee Yeerina yibbaatee beeheete.

{{https://api.unfoldingword.org/obs/jpg/1/en/360px/obs-en-02-02.jpg}}

Tunebaani gonde accechi dingeroo bechee maac beetone. “Iberoon Yeeri ‘Becheeti michi aafo bulliichee maayaahote!’ itone?”i'i ureen echehe.

{{https://api.unfoldingword.org/obs/jpg/1/en/360px/obs-en-02-03.jpg}}

Ureyoo, “Hini becheeti mixinaꞌo bulli aafoochee mamo hakkiyone. Tunebani Yeeri ‘Ittoshi qitaachemmoyich, hini becheeti michi daggooch beeti, ikke michi aafoochee maayaahote! Bi achoochoo shaggaahote!’ itone” iyan.

{{https://api.unfoldingword.org/obs/jpg/1/en/360px/obs-en-02-04.jpg}}

Dingeroo ureyich ishichiye:- “Iberoon qitaachote. Yeeri bi ishichito, aroochee ittoshi maahoba, biin shaahemmo ittoshi tunoon, ittoshi aafo qecheetaa, gondoonaa deꞌoonon ariyemmo ittoshi tunoonoo bi ariibeetoyichiye” iye.

{{https://api.unfoldingword.org/obs/jpg/1/en/360px/obs-en-02-05.jpg}}

Ureyoo ebi michi aafo mamoyich shaawiibeeto, ciinoyich dakiibeeto, ariyoon imoyichoo gaaweto bi tunoon ciinnahan; ebi michi aafoochee daammaa maahan; wotta bi kenoyichoo immahan; aroo maahe.

{{https://api.unfoldingword.org/obs/jpg/1/en/360px/obs-en-02-06.jpg}}

Gutteenaꞌochi aafo bekkech qecheehe. Shokkaachoo boonoshi tunoon ariiheete. Ebich balaasee waamon kuxxii kochiꞌi boonoshi achoon qeriyeete.

{{https://api.unfoldingword.org/obs/jpg/1/en/360px/obs-en-02-07.jpg}}

Addaaminaa bi mecheena becheeti michi daggooch Doono Yeerichi shaꞌee qaaroon waayehee'i bi aafoochee aasheheete. Doono Yeeriyoo Addaamin ceeggiꞌi, “Aabiichiye ne beeto?” iye. Addaamiyoo wochiꞌi, “Michi daggoochaa ne shaꞌee qaaroon waayaꞌa, shokkaachoo ta tunetoyich, shattahoye; aashaanoo iyoye” iye.

{{https://api.unfoldingword.org/obs/jpg/1/en/360px/obs-en-02-08.jpg}}

Doono Yeeriyoo “Shokkaachoo ne tunoon konine neech gettito? ‘Aroochee maayaahine!’ ta iti michi aafoochee maatine?” iye. Addaamiyoo “Taanna tookki bi tunemmoyich taach ne immeti ure, aree ebi michi aafoochee kuxxaꞌa bi imeenane ta maato” iye. Doono Yeeriyoo ureen “Ebi ne tuniiti mooyo, amoone?” iye. Ureyoo wochaꞌa, “Dingero taan dawusheenane ta maato” iyan.

{{https://api.unfoldingword.org/obs/jpg/1/en/360px/obs-en-02-09.jpg}}

Doono Yeeriyoo dingeroyich ishichiye:- “Ebin ne tuniitoyich, neennaa ureena daggooch, ne yaroonaa bi yaroona daggoochoo kaaroon geddemmo taane; biyoo ne qelloon pharixxemmone; newoo bi shoqqoon baniyemmo neene” iye.

{{https://api.unfoldingword.org/obs/jpg/1/en/360px/obs-en-02-10.jpg}}

Ureyichoo ishichiye:- “Ne xifehoba xuuxoon, bushoon ne shiyiyooboo maaxoon, oogichi neech woddiyemmo taane; ne qaatoo ne keno waan tunemmone; biyoo neyee damboo tunemmone” iye.

{{https://api.unfoldingword.org/obs/jpg/1/en/360px/obs-en-02-11.jpg}}

Addaamichoo ishichiye:- “Ne mecheechi qaaroon waayaꞌa, ‘Aroochee maayaahine!’ ta iti michi aafoochee ne maatoyich, showoo ne naboona uppeto tunebe; ne kasho beemmi wottoon, aayiree aroochee maayemmo neene. Showoochee halleeto neene; ebich showooch wottemmo neene. Addaamiyoo bi mecheen kashechi asho bullich indee bi tunetoyich, Hewaani ii shigiihe. Ebiyoo kashoo immaabeeti gettone. Doono Yeeri Addaaminaa bi mecheenoyich gooqqoochee tahoon shuuneꞌi tajjiye.

{{https://api.unfoldingword.org/obs/jpg/1/en/360px/obs-en-02-12.jpg}}

Aroochee Doono Yeeri ishichiye:- “Ebiyoche asho gondoonaa deꞌoonon ariyoona no daggoochee ikkoommon tunetone. Andoo bi kishoon yaggiree kashee michi aafoochee daami bi maataachemmoyich, maaree bulli yemeenoon kashecho tune bi beetaachemmoyich Addaaminaa Heewaaninon Edeni bechee daggoochee kichiye.” Aroochee kashee michi aafoochee koniyona daami bi maataachemoyich kashee mixo waan daammiibeeti gommon quyemmi giidechi maraakeena'on beche michi daggooch kotiihe.

//Yaafe macaafee kiino:- Halloo 3//
