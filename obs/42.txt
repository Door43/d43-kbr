====== 42. Yesuusi Shimaajj Wottehe ======

{{https://api.unfoldingword.org/obs/jpg/1/en/360px/obs-en-42-01.jpg}}

Yesuusi qitoochee bi tiiti aabooba gutte bi dabbeena'o katinooch beeti katamooch hammii beeheete. Hammiibee Yesuusi toommooch tuneti mooyo bullin tiijji'i yibbaateheete. Aroo Masiihinei'i gibenee boonoshi beetaa wuxeehe. And wotta ikkikke maacheena'o Yesuusi wochinnoon kashecho tunetone iyeete. Ebosh gutte dabbeena'o boonoshi iberiyemmon tushiyeete.

{{https://api.unfoldingword.org/obs/jpg/1/en/360px/obs-en-42-02.jpg}}

Yesuusi boonoshi waan giddee'i boonoshina tookkii hammo yechiye, tunebaani boonoshi biin ariyaanena'one. Amoon yibbaatee boonoshi beeto gaata echehe, boonoshiyoo besheti katinooch Yesuusi toommooch tuneti woriganikkiti mooyina'on gettiyeete. Yerusalem tuneti mooyon ariyaani dallaawoona yibbaatee beetina'o boonoshich shaahiye.

{{https://api.unfoldingword.org/obs/jpg/1/en/360px/obs-en-42-03.jpg}}

Aroochee Yesuusi, Masiihichon Yeeri qaaro gettiibeeton boonoshich gallii arichiihe. Masiihi xuuxemmonaa wuxeyeemmona bi tunoon, tunebaani keejjinne qemmooba qitoochee bi tiyemmommon keemechina'o getton boonoshich shalligichiye. Ebi gutte asheena'o qeya boonoshi gabiti katamooch shagga boonoshi beddimmona showoo xumee hammiye.

{{https://api.unfoldingword.org/obs/jpg/1/en/360px/obs-en-42-04.jpg}}

Gutte asheena'o boonoshina tookki bi qeyemmon qolleheete, biyoo boonoshi qolloon de'a iye. Xum maayo maaya boonoshi qannihoba Yesuusi koshoon tiijjii'i Yeerin galletehe, aroochee tiichiye. Ebi goor diqqoona Yesuusi bi tunoon ariiheete. Tunebaani aroo boonoshi aafoochee shiwirimmiye.

{{https://api.unfoldingword.org/obs/jpg/1/en/360px/obs-en-42-05.jpg}}

Gutte asheena'o “Yesuusiyani! Yaafe Macaafooch kooreeton biichii nooch bi gettimmona, no mullo aaxxeto ebichiye!” iyeete. Bekkech Yerusalem wotteheete. Boonoshi shaggihoba dabbeena'oyich, “Yesuusi kashoona beetone! Biin beeggetonoone!” ii gettiyeete.

{{https://api.unfoldingword.org/obs/jpg/1/en/360px/obs-en-42-06.jpg}}

Dabbeena'o yibbaatee boonoshi beetaa, diqqoona Yesuusi boonoshi daggooch bekkee'i, “Diggoo ittoshich tunebe!” iye. Tunabaani yoogo boonoshich bekketo shaahiye. Biyoo “Amoyichiye ittoshi keqqii beeto? Ittoshi mullo amoyichiye meeti gommooch shacee bi beeto? Yesuusi ta tunoon ta kishoonaa ta baatoonon beegote! Taalli, baroo toonoone; taan yeshi beegote! Ittoshi beeggii beetoommon taach meenonaa shaawushona beetone; yoogoyich meenonaa shaawushona aalloone” iye. Yoogo tunee bi qayon xiishi arichiyaa manjjemmi maayo biich boonoshi immemmoyich echehe. Boonoshiyoo micheeti haashooche immi boonoshi getaa maahe.

{{https://api.unfoldingword.org/obs/jpg/1/en/360px/obs-en-42-07.jpg}}

Yesuusiyoo, “Yeeri qaarooch kooreeti ta mooyo bulli ceeno echeyaachemmone’ ta ito ebiniye” iye. Aree gaata Yaafe Macaafooch kooreeton boonoshi xiishemmoyich, boonoshi mulloon qechiye; aroochee, “Masiihi xuuxoon beeggemmonaa keejjinnee qemooba qitii duukkatina'o daggoochee kechemmo bi tuno genjje yemeenooye aff kooreetone” iye.

{{https://api.unfoldingword.org/obs/jpg/1/en/360px/obs-en-42-08.jpg}}

Wotta dabbeena'o asheena'oyich “Axaaxee gommoochee Yeer waan wottebote! Yeeriyoo ittoshi axaaxoon maaremmone” getiree awaajjemmina'o boonoshi tuno Yaafe Macaafooch kooreetone. Boonoshiyo Yerusaleeme tiijjiree ebin tuniyeemmina'one. Aroochee bulli xaa'ooch beeti ashi yaroo waan hammemmina'one. Ittoshiyoo ebi mooyo bullich miixoo ittoshine.

{{https://api.unfoldingword.org/obs/jpg/1/en/360px/obs-en-42-09.jpg}}

Yesuusi waammi aabbe qemooch bi dabbeena'oyich bekkehe. Ikke kaalloon 500 ye beshe asheena'oyich bekketone! Kashecho bi tunoon meeti gommona bi dabbeena'oyich manjjiihe. Yeerichi taatittineechon boonoshich dojjii beehe.

{{https://api.unfoldingword.org/obs/jpg/1/en/360px/obs-en-42-10.jpg}}

Yesuusi bi dabbeena'oyich ishichii gettiye:- “Yeeri showoonaa shimaayoonooch beetina'o bullichi toommooch taan ukkuriitone. Illa tiyiree hambote! Aageteena'o bulliich beetina'on nihoo Yeeri, bushoo taannaa Yaafe Ayaanoonochi shigoona aacona afaalloonaa ‘Tuniibote!’ iya'a ittoshich ta getteto bullin boonoshich dojjoona ta dabbeena'on tuniibote! Illa yemeenee ciirooch beddaahaa bulli areddoon ta ittoshina tookkaa beeto taane” iye.

{{https://api.unfoldingword.org/obs/jpg/1/en/360px/obs-en-42-11.jpg}}

Yesuusi maashoochee bi tiyiti aabbe qemoye gubb bi dabbeena'oyich, “Yeerichi Yaafe Ayaano ittoshi toommooch bi kindihoba , ta Nihoo giidoon ittoshich bi immimmi wottoon Yerusalem beebote” iye. Ebichi hillooch Yesuusi shimaajj kechiye; quboo boonoshi aafoochee biin qeriye. Yesuusi halloo bulli toommooch ukkureya Yeeri qannooch kotehe.

//Yaafe Macaafe Kiino:- Maatiyoosi 28:16-20; Maariqoosi 16:12-20; Luqaasi 24:13-53; Yowannisi 20:19-23; Mishiraachechina'ochi Shuuno 1:1-11//
