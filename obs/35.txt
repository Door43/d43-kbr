====== 35. Ariqqechi Nihoochi Mooyo ======

{{https://api.unfoldingword.org/obs/jpg/1/en/360px/obs-en-35-01.jpg}}

Ikke areddoon Yesuusi meeti gabiyee guudena'onaa bi waane waayeya kiceeti bare axaaxechina'on dojjii beehe.

{{https://api.unfoldingword.org/obs/jpg/1/en/360px/obs-en-35-02.jpg}}

Wotta arooch beeti ikkiikke Faariiseena'o Yesuusi axaaxechina'on bi shunechina'o tunii'i bi ciinon beeggiyeete, aroochee ikkotte'i bi toommmooch tiiheete. Ebich Yesuusi ebi shaahiyoon boonoshich gettiye.

{{https://api.unfoldingword.org/obs/jpg/1/en/360px/obs-en-35-03.jpg}}

“Ikke uroyich gutte bushiisheena'o beeheete. Ikke areddoon guuche bushoo tiyi'i bi nihoon ‘Ta nihoocho! Ne gijjoochee ta qoodoon taach imbe!’ iye. Ebich nihoo biich beeti gijjoon gutte bi bushiisheena'oyich qoodiye.”

{{https://api.unfoldingword.org/obs/jpg/1/en/360px/obs-en-35-04.jpg}}

“Are guuche bushoo bi gijjoo bullin kicii yechi'i wohi showooch hammiye; aroochaanoo bi mullo gabito bulliich gijjoon kichiibee shacci'i aalliihe.”

{{https://api.unfoldingword.org/obs/jpg/1/en/360px/obs-en-35-05.jpg}}

“Bi gijjoo bullinoo ciichii bi iti xaa'ooch, gonde shaacoo are showoo bulliich giyihe; maayo bi kememmi gijjoono muccehe. Ebich dano bi hakkiti ikke mixxe gudini quyee shuunoon yechiye. Aroochaa gudinina'o maabeeti guudoochee maaya qaatiibee shaacoona xuuxee beehe;”

{{https://api.unfoldingword.org/obs/jpg/1/en/360px/obs-en-35-06.jpg}}

“Batt ciiroochaa bi mullo yeshaa, ishichiye:- ‘Ambicha ta nihoochi gichechina'o maa michi'i boonoshi wochii beeti maayo beetaa, amoyichiye ta hiniich kotaachaa shaacoona qita'a gittaa ta beeto! Illa tiyi ta nihoo waan hamiree, ‘ne gichechina'ochi daggoochee ikkoommon taan tuniiree ciine!’ gettehe” iye.

{{https://api.unfoldingword.org/obs/jpg/1/en/360px/obs-en-35-07.jpg}}

Ebich guuche bushoo bi niho waan wottee gommon yechiye. Batt wohooch bi beetaa, bi nihoo ciinni'i oogichii ariqqeehe; woccii hammii bi qettoona tiqqe'i shummiye.

{{https://api.unfoldingword.org/obs/jpg/1/en/360px/obs-en-35-08.jpg}}

“Bushoo ‘Ta nihoocho! Yeerinoo neenoo xuqqeto taane; gubbichoo ne bushoo getteya bedaache’” iye.

{{https://api.unfoldingword.org/obs/jpg/1/en/360px/obs-en-35-09.jpg}}

“Tunebaani nihoo bi aafee bushiisheena'ochee ikkoyich ishichiye:- ‘Kaateree bulliyee beshe gaaweti tahoon deebiree biich tajjibote! Bi kishoochoo axxaamittoon, bi baatoochoo caammoon deebiree gedote! Awujjiti gubbenoonoo deebiree bashibote! Mamone! Nooch emiroo tunebe! ‘Qititone’ iya'a ta gabiti ta bushoo kashoona wottetone; ‘Aallatone’ iya'a ta gabiti ta bushoo danetone” iye.

{{https://api.unfoldingword.org/obs/jpg/1/en/360px/obs-en-35-10.jpg}}

“Ebich asheena'o emirooch giyiheete. Ebi emiree daggooch qaabbe bushoo goyooche wottee waa'i kexooch shagg bi beddaaha, kexeexi ximboonaa duubbi qaaroonon waayahe. Hini duubo ameechone?i'i woriganehe.”

{{https://api.unfoldingword.org/obs/jpg/1/en/360px/obs-en-35-11.jpg}}

“Qaabbe bushoo bi manoo waatoyich boonoshi emiroon bi ariihoba, oogetoon kaare'i ‘Kexooch giyaache’ ii qajjiye.”

{{https://api.unfoldingword.org/obs/jpg/1/en/360px/obs-en-35-12.jpg}}

Qaabbe bushoo wochi'i bi nihoon ‘Eke ebi shaahe meeti naton neech guunochoommon hajjeya'a shuuneto taane. Ne gettetoochee ikkoonona shappiyaano taane; tunebaani ta nuucheena'ona tookki ta emiremmoyich ikke emmishee baaddoonona taach imaano neene; tunetaa hini ne bushoo axaaxee shuunoona ne gijjoon aallii'i wottee bi waammona, awujjiti gubbenoon biich bashiihine” iye.

{{https://api.unfoldingword.org/obs/jpg/1/en/360px/obs-en-35-13.jpg}}

“Nihoo wochi'i ‘Ta bushoocho! Ne bulli areddoon taanna tookkaaniye ne beeto; taacho tuneto bulli neechone. Tunabaani “Qititone; aalletone” iya'a ta gabiti hini ne manoo kashoona wotte'i danetone; ebichi gifiree maayoon gediree emiraanoon aabichiree qajjehone?>i'i gettiye”.

//Yaafe Macaafe Kiino:- Luqaasi 15:11-32//
