====== 47. Phawuloosinaa Silaasina Filippisiyoosi Beechi ======

{{https://api.unfoldingword.org/obs/jpg/1/en/360px/obs-en-47-01.jpg}}

Sawuli Roomi taatittine showoo bulliich bi hammii bee goor, Roomee noonoona “Phawuloosi” getteeti bi shigoona ceekkon yechiye. Ikke areddoon Phawuloosinaa bi nuucho Silaasina Yesuusich mishiraachoon getta Filippisiyoosi showooch hammiyeete. Asheena'o corootiya boonoshi kiceeti katamee maach aachi gash beeti xaa'ooch hammiyeete. Arooch Liidi getteyabeeti giixechi ureen daneheete. Aree Yeerin shunnaabeetinaa Yeerich goyinnaabeeti ureene.

{{https://api.unfoldingword.org/obs/jpg/1/en/360px/obs-en-47-02.jpg}}

Arooba Phawuloosi gettiibeeton manjjiiree bi ellemmoyich, Yeeri bi mulloon qechiye. Biinnaa bi kechi asheena'ona aacona afaalleeheete, ta kexooch taanna tookki beebote iya'a Phawuloosinaa silaasinon manjjiya qollahan, ebich boonoshiyoo biinaa bi kechi asheena'ona tookkii beeheete.

{{https://api.unfoldingword.org/obs/jpg/1/en/360px/obs-en-47-03.jpg}}

Phawuloosinaa Silaasina corootee xaa'och meeti aaboon ashoona danee beeheete. Bulli areddoon are corootee xaa'ooch boonoshi hammii beehoba, eqqaabeetinaa bi doonjjeena'oyich kaayaabee wodde gijjoon giijjaa beeti ikke keemech gonnee beehan.

{{https://api.unfoldingword.org/obs/jpg/1/en/360px/obs-en-47-04.jpg}}

Areyoo boonoshi hammimmo bulliich dabbaabee, “Hini asheena'o ittoshi wodemmi gommon ittoshich gettiibeeti Beshe Nuggushoo Yeerichi wocheyechina'one!” iyaabee cookaa beehan. Phawuloosi iriteemmii wottoon ishichaa cookaa beehan.

{{https://api.unfoldingword.org/obs/jpg/1/en/360px/obs-en-47-05.jpg}}

Ciiroochaa ikke areddoon keemech gonnee aafichoommon cookoon bi yechemmona Phawuloosi bi waan wotte'i, busheechi toommooch beeti eqqoon “Yesuus Kiristoosichi shigoona neen calleto taane; hini bushee toommoochee tibe!” iye. Eqqoo bekkech bi toommoochee tiyihe.

{{https://api.unfoldingword.org/obs/jpg/1/en/360px/obs-en-47-06.jpg}}

Keemech gonneechi doonjjeena'o oogeton kaareheete. Eqqo bi toommoochee goojjitoye goonee asheena'oyichi gubbi mooyoon geto hakkaacheemmi bi tunoon ariiheete. Ebiyoo asheena'o toommooch shaggemmi mooyoon geto hakkaachemmi bi tunetoyich biich gijjoo qocaacheete getone.

{{https://api.unfoldingword.org/obs/jpg/1/en/360px/obs-en-47-07.jpg}}

Ebich keemech gonneechi doonjjeena'o Phawuloosinaa Sillaasinon yechi daamii'i Roomechi ukkureena'o afooch giddiiheete. Boonoshiyoo boonoshin xoobbii tiyii cuyee kexooch geddiyeete.

{{https://api.unfoldingword.org/obs/jpg/1/en/360px/obs-en-47-08.jpg}}

Cuyee kechi quyechina'oo Phawuloosinaa Sillaasinon kechi gatooch giijji'i, boonoshi baatoon giinde'i cuchiyeete. Tunetaa xumi gutte qeellimooch Phawuloosinaa Sillaasina corootiibee shoddoona Yeerin galletee beeheete.

{{https://api.unfoldingword.org/obs/jpg/1/en/360px/obs-en-47-09.jpg}}

Arooba diq cuyee kexo shuurimmi wottoon, oogeti showee qewo tunehe! Bekkech cuyee kechi kelleena'o bulli qecheeheete, cuchetina'o bullichi cuyo biishehe.

{{https://api.unfoldingword.org/obs/jpg/1/en/360px/obs-en-47-10.jpg}}

Cuyee kechi quyecho tokketoochee tii cuyee kechi kelleena'o qecheyoon beeggi'i keqqiye! Cuchetina'o aalletina'o biich shaahaa, bi kashoon aaliya sheefoon kaacciye. (Cuchetina'o muriccemmon bi tunii gaata Romee taatoo biin wuxemmo tunoon ariibeetone.) Tunetaa Phawuloosi ebin ciinnii'i bi qaaroon oogichii, “Ne toommooch gondoon shuuniyaahine! No bulli hiniich beeto noone!” ii cookiye.

{{https://api.unfoldingword.org/obs/jpg/1/en/360px/obs-en-47-11.jpg}}

Cuyee kechi quyecho Phawuloosinaa Sillaasino waan qeweebee waa'i “Ta doonina'ote! Ta wodemmoyich aabichibote?”i'i echehe. Phawuloosiyoo “Ne mulloon Doono Yesuusichi toommooch too'iibe! Neennaa ne kechi asheena'ona wodemmo ittoshine” ii wochiye. Cuyee kechi quyecho bekkech xumoona boonoshin daammi'i, boonoshi mayoon aacona machiye. Phawuloosiyoo kechi dagg beeti ashena'o bullich Yesuusichi mishiraachee qaaroon gettiye.

{{https://api.unfoldingword.org/obs/jpg/1/en/360px/obs-en-47-12.jpg}}

Aree hillooch cuyee kechi quyechonaa bi kechi asheena'o bullina boonoshi mulloon Yesuusi toommooch too'ii'i aacona afaalleeheete. Ebiyee gubb, Phawuloosinaa Sillaasinon bi kexooch daammi'i, maayoon boonoshich bi giddiitaa tookkii'i emiroona wucwucciheete.

{{https://api.unfoldingword.org/obs/jpg/1/en/360px/obs-en-47-13.jpg}}

Dechara Roomechi nallechina'o Phawuloosinaa Sillaasinon cuyee kexoochee biichii'i Filipphisiyoosee boonoshi hammemmon gettiyeete. Phawuloosinaa Sillaasina, Liidinaa ikkiikke bare xibeena'on guudii ciinniichi katameen gawukkii hammiyeete. Yesuusichon getteebeeti mishiraacho gabinnii, bareekexoo dicii hammiyeete.

{{https://api.unfoldingword.org/obs/jpg/1/en/360px/obs-en-47-14.jpg}}

Phawuloosinaa bare kittinnee wulleena'ona Yesuusichon mishiraachoon gettiibee, wottoo dojjiibee meeti katameena'ooch hammiyeete. Wotta kittinnee guupheena'ooch beeti Yesuuchi asheena'on kupphiyoonaa dojjoonoyich meeti korichoon kooriyeete. Eboshi koricheena'oochee ikkiikkeena'o Yaafe Macaafee dagg giitina'one.

//Yaafe Macaafee Kiino:- Mishiraachechina'o Shuunoo 16:11-40//
